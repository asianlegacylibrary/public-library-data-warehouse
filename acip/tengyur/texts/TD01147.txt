@110A #, ,RGYA GAR SKAD DU, SHA TA PANYTZA SHA TI KA N'A MA SYA STO
TRA, BOD SKAD DU, BRGYA LNGA BCU PA ZHES BYA BA'I BSTOD PA, DKON
MCHOG GSUM LA PHYAG 'TSAL LO, ,GANG ZHIG LA NI NYES PA KUN, ,GTAN
NAS YONG YE MI MNGA' ZHING, ,GANG LA'ANG RNAM PA THAMS CAD DU, ,

YON TAN THAMS CAD GNAS GYUR PA, ,GAL TE SEMS SHIG YOD NA NI, ,DE
NYID LA NI SKYABS 'GRO ZHING, ,DE BSTOD DE NI BKUR BA DANG, ,DE
YI BSTAN LA GNAS PA'I RIGS, ,THAMS CAD MKHYEN PA YON TAN KUN,
,MNGA' LA DE YANG NYAM MI MNGA', ,NYES PA BAG CHAGS

BCAS DE YANG, ,SKYOB PA GCIG PU LA MI MNGA', ,BCOM LDAN 'DAS KYI
SKU DANG NI, ,GSUNG DANG THUGS KYI PHRIN LAS LA, ,ZHE 'GRAS GYUR
PA GANG GIS KYANG, ,CHOS DANG LDAN PAR GLAGS MI RNYED, ,RGYA
MTSOR GNYA' SHING BU GA RU, ,RUS SBAL MGRIN PA CHUD PA LTAR, ,DAM

CHOS DGA' STON CHER BCAS PA'I, ,MI NYID BDAG GIS THOB NAS NI, ,MI
RTAG NYID DANG RJES 'BREL ZHING, ,LAS KYI KLAGS LA DOGS BCAS PA,
,BDAG GI LCE 'DI NYID KYIS GO, ,SNYING PO CI PHYIR BLANG MI BYA,
,DE LTAR THUB PA'I YON TAN KYI, ,YUL LTA GRANGS MED SHES MOD KYI,,

RANG GI DON LA GUS PA YIS, ,DE YI PHYOGS GCIG BSGRIBS TE BRJOD,
,GANG GI YON TAN GRANGS DAG DANG, ,MTHU LA THUG PA MA MCHIS LA,
,RMAD BYUNG PHRIN LAS DPAG MED CAN, ,RANG BYUNG KHYOD LA PHYAG
'TSAL LO, ,'DI SNYED BGYI BA'I MTHA' MED NA, ,'DI LTAR LAGS ZHES

@110B CI ZHIG SMOS, ,KHYOD KYI YON TAN SLAD DU BDAG ,BSOD NAMS
SNYAM NAS SPYI BRTOL SKYES, ,BSTOD PA GLENG BSLANG BA STE LE'U
DANG PO'O,, ,,SPYOD DAM MI SPYOD SNYAM PA YI, ,RNAM PAR RTOG PA
RNAMS SPANGS NAS, ,'GRO BA 'DI NI NYAM THAG CES, ,KHYOD BDAG NYID
KYIS ZHAL

GYIS BZHES, ,KHYOD NI MA BCOL LAGS MDZAD PA, ,KHYOD NI RGYU MED
BZHIN DU BYAMS, ,KHYOD NI MA 'DRIS MDZA' BSHES TE, ,'BREL PA MED
PA'I GNYEN 'DUN LAGS, ,NYID KYI SHA YANG STZOL MDZAD NA, ,DNGOS
PO GZHAN LTA SMOS CI 'TSAL, ,LEGS MDZAD KHYOD KYIS SROG KYANG NI,

SLONG BA'I SKYE BO RNAMS LA BTANG, ,NYID KYI SKU DANG SROG DAG
GIS, ,LUS CAN GSHED MAS ZIN RNAMS KYI, ,LUS DANG SROG KYANG KHYOD
KYIS NI, ,LAN BRGYA PHRAG DU BSLU BA MDZAD, ,NGAN 'GROS BSNYENGS
SLAD MA LAGS LA, ,BZHED PA'I 'GRO BA'ANG SGRUB MA LAGS, ,DGONGS
PA

DAG PA 'BA' ZHIG GIS, ,KHYOD KYIS TSUL KHRIMS GOMS PAR MDZAD,
,RTAG TU GYA GYU RNAM SPANGS SHING, ,DRANG BRTAN RNAMS NI RTAG
BSTEN PAS, ,YONGS SU DAG PA'I LAS RNAMS KYIS, ,KHYOD NI GZHI RTEN
GCIG PUR GYUR, ,SDUG BSNGAL MANG POS GZIR BA NA, ,KHYED

KYIS DGE BA'I THUGS KYIS NI, ,NYON MONGS RNAMS LA SRAN BTZUGS
NAS, SKYE BO NYON MONGS CAN LA BRTZE, ,KHYOD KYIS GZHAN GYI DON
SLAD DU, SKU SROG BTANG NAS DGYES GYUR GANG, ,DE 'DRA SROG CHAGS
'GUMS PA LAS, ,SOS PA RNAM LA'ANG BYUNG MA GYUR, ,KHYOD NI LAN

'GA' MA LAGS PAR, ,GTUBS KYANG SDUG BSNGAL MI DGONGS PAR, ,GSHED
PA MA BGYID PA'I SEMS CAN LA'ANG, ,GTZO BO THUGS RJER GYUR PA
GANG, ,KHYOD KYI THUGS NI RIN PO CHE, ,RDZOGS PA'I BYANG CHUB SA
BON TE, ,DPA' KHYOD KHO NAS SNYING POR MKHYEN, ,DE GZHAN SKYE BOS

'OL MI MCHI, ,DKA' SPYAD LAS NI MA BGYIS PAR, ,GO 'PHANG RNYED
DKA' MI 'THOB CES, ,DE SLAD NYID LA'ANG MA GZIGS PAR, ,KHYOD KYI
BRTZON 'GRUS LEGS PAR SPEL, ,KHYAD PAR 'PHAGS PAR BGYI BA LA,
,KHYOD LA THANG LHOD 'GA' MA BYUNG, ,DE SLAD KHYOD KYI KHYAD PAR
RNAMS, ,

@111A *, ,THOG DRUNG RIM PA DBYER MA MCHIS, ,THUGS NI THUGS RJE
CHEN PO DANG, ,RTAG TU RJES SU 'BREL SLAD DU, ,TING 'DZIN 'BRAS
BUR BCAS PA YI, ,SHIN TU BDE LA'ANG KHYOD MA CHAGS, ,GZHAN DANG
THUN MONG MA LAGS PA'I, ,BDE BA GANG DE GYA NOM YANG, ,DAM

PA'I SPYOD LDAN KHYOD 'DRA LA, ,GNOD PAR BAS KYI SMAN MA MCHIS,
,'DRES PA LAS NI LEGS BSHAD NYID, ,SNYING PO SKYON MED NYI TSE
ZHIG ,KHYOD KYIS KUN BZHES THUGS LA BZHAG ,NYES BSHAD DUG BZHIN
YONGS SU SPANGS, ,RIN CHEN SNYING PO MKHYEN KHYOD KYIS, ,LEGS

BSHAD SROG GIS 'JAL BA NA, ,SKYE BA DE DANG DE DAG TU, ,BYANG
CHUB SLAD DU DPA' RTZAL BSTAN, ,DE SLAD GRANGS MED GSUM DAG TU,
,KHYOD NI DE LTAR BRTZON PA NA, ,BRTZON 'GRUS 'BA' ZHIG GROGS
GYUR PAS, ,GO 'PHANG BLA NA MED PA BRNYES, ,RGYU LA BSTOD PA STE
LE'U GNYIS

PA'O,, ,,MTHO LA PHRAG DOG MI MDZAD CING, ,DMA' LA RNGAN CAN MI
MDZAD LA, ,MNYAM LA 'GRAN PA MI MNGA' BAS, ,KHYOD NI 'JIG RTEN
GTZO BOR GYUR, ,KHYOD NI YON TAN RGYU RNAMS LA, ,MNGON BGYIS
'BRAS BU RNAMS LA MIN, ,YANG DAG SGRUB PA DE NYID KYIS, ,

KHYOD KYI YON TAN PHA MTHAR PHYIN, ,JI LTAR KHYOD KYI ZHABS RDUL
YANG, ,BSOD NAMS SKYE BA MCHED 'GYUR BA, ,DE LTAR KHYOD KYIS LEGS
SPYAD PAS, ,BDAG NYID RAB TU BSKRUN PA MDZAD, ,NYES PA NYAMS SMAD
RTZA NAS BTON, ,YON TAN SPEL NAS RNAM PAR SBYANGS, ,GZHUNG

LUGS BZANG PO DES NA KHYOD, ,GRUB MCHOG LHAG PAR BRNYES PA LAGS,
,JI LTAR BDAG GI RGYUD LA DE, ,BAG CHAGS LHAG MA'ANG MA LUS PA,
,DE LTAR RNAM PAR THAMS CAD DU, ,NYES PA KHYOD KYIS RAB TU BCOM,
,JI LTAR GZHAN LA DE DAG DANG, ,'DRA BA TZAM YANG MI

GDA' BA, ,DE LTAR KHYOD KYIS BSAGS BSAGS NAS, ,BDAG NYID LA NI
YON TAN BSGRUBS, ,'JIG RTEN PA YI DPE DNGOS KUN, ,GEGS BGYID PA
DANG SGRIB PA CAN, ,RE ZHIG PA DANG NYI TSE BA, ,SHIN TU RNYED
PAR SRA BA LAGS, ,KHYOD KYIS YON TAN BLA MED LA, ,GEGS BGYID

@111B MA MCHIS RTOGS MA MCHIS, ,BRTAN PA DANG NI RGYUN CHAGS PAS,
,DPE LTA MCHIS PAR GA LA 'GYUR, ,GANG TSE KHYOD KYI DGONGS PA'I
DKYIL, ,GTING DANG PHA ROL MED BRTAGS NA, ,RGYA MTSO ZAB PA NYID
KYANG NI, ,GNAG RJES LTA BUR SA LER GDA', ,CHOS RNAMS KUN GYIS MI
BSKYOD

PA, ,KHYOD KYI BRTAN PA MNGON BSAMS NA, ,SA YI BRTAN PA NYID
KYANG NI, ,SHIR SHA'I GE SAR RTZE LTAR CHUNG, ,THUB PA KHYOD KYI
YE SHES KYI, ,SNANG BAS MI SHES RAB RIB DAG ,'JOMS PA'I THAD NA
NYI MA YANG, ,ME KHYER TZAM DU'ANG MI SPYOD DO, ,KHYOD KYI GSUNG
THUGS MDZAD SPYOD RNAMS, ,

DAG PA'I GAN NA STON ZLA DANG, ,CHU DANG NAM MKHA'I DAG PA RNAMS,
,DRI MA CAN NI LTA BUR GDA', ,'JIG RTEN LEGS PA GANG CI'ANG RUNG,
,THAMS CAD BSNGOS NA'ANG DER BAS TE, ,NYON MONGS 'JIG RTEN CHOS
RNAMS KYIS, ,SANGS RGYAS CHOS LA KHYAD MI KHOR, ,RIN CHEN CHOS
GANG BRNYES

NAS KHYOD, ,MCHOG TU GYUR PA DE NYID DANG, ,KHYAD DU BSGRUN ZHING
DE DANG NI, ,KHYOD DANG BSGRUN LDOM KHO NAR BAS, ,GANG LA SPYI
TZAM BSTUN NAS NI, ,CUNG ZAD BRJOD PAR BGYID PA DE, ,SMRA BA PO
YI RANG DGA' DANG, ,THABS DANG GCAM BU TZAM DU BAS, ,DPE MED PA
LA BSTOD PA STE LE'U GSUM

PA'O,, ,,KHYOD NI BDUD LAS RNAM RGYAL TE, ,'GRO KUN DAD PAR MDZAD
PA YANG, ,BDAG GIS CHOS NYID RJES BSAMS NA, ,CHEN PO LTAR GANG MA
MTHONG NGO, ,SDANG BAS RGOL BAR RTZOL BYED PA, ,MANG PO'ANG GZHOM
PAR BYA BA NI, ,KHYAD PAR GNAS LA BRTEN PA YI, ,BZOD PA'I TSIGS

SU MTSAR MI CHE, ,GANG TSE BDUD RNAMS MNGON BTUL BA, ,DE YI NUB
MO KHO NA LA, ,NYON MONGS SHIN TU CHE SPANGS PA, ,DE NYID RMAD DU
BYUNG BA LAGS, ,'OD ZER PHRENG BA STONG LDAN PA'I, ,NYI MAS MUN
BSAL GANG LAGS DANG, ,DPA' BO KHYOD KYIS MU STEGS LAS, ,RGYAL BAR
MDZAD PA

CI ZHIG MTSAR, ,'DOD CHAGS BRAL BAS CHAGS BCAS DANG, ,ZHE SDANG
BRAL BAS ZHE SDANG CAN, ,GTI MUG BRAL BAS RMONGS PA STE, ,GSUM
POS RTAG TU GSUM DAG BTUL, ,DAM CHOS RAB TU BSTOD PA DANG, ,DAM
CHOS MA LAGS SMOD MDZAD KYANG, ,DAM PA DAG DANG THA MA LA, ,

@112A *, ,KHYOD NI CHAGS DANG KHRO MI MNGA', ,DGRA BCOM PA DANG
MU STEGS LA, ,RJES SU CHAGS DANG KHONG KHRO BAR, ,KHYOD KYI THUGS
NI MI 'GYUR NA, KHYOD LA BSTOD DU CI ZHIG MCHIS, ,YON TAN RNAMS
LA'ANG MA CHAGS LA, ,YON TAN CAN LA'ANG BZHED MI MNGA', ,KYE MA'O

KHYOD KYI THUGS STOBS NI, ,RAB DANG YONGS SU DAG PA LAGS, ,DBANG
PO RNAMS NI RAB DANG BA, ,DUS RNAMS RTAG TU MI NYAMS PAS, ,KHYOD
THUGS RTAG TU DANG BA DAG ,MNGON SUM GYUR PA BZHIN DU GDA', ,RANG
BZHIN DAM PA LEGS GSUNGS DANG, ,MDZAD SPYOD BZANG POS

BSGRAGS PAS NA, ,KHYOD KYI BLO GROS DGONGS PA DAG ,RNAM DAG BYIS
PA'I BAR LA GRAGS, ,RMAD DU BYUNG BA'I BSTOD PA STE LE'U BZHI
PA'O,, ,,NYE BAR ZHI LA YID DU 'ONG, ,'BAR LA GNOD PA MDZAD MI
MNGA', ,DUL LA RNGOM BRJID CHE BA YIS, ,SKU 'DIS SU ZHIG DAD MI

MDZAD, ,KHYOD KYI SKU DE GANG GIS NA, ,LAN BRGYAR MTHONG DANG
GANG ZHIG GIS, ,DANG POR MTHONG BA DE GNYIS KA, ,'DRA BAR MIG NI
MGU BAR MDZAD, ,KHYOD KYI SKU NI MDZES PA'I PHYIR, ,BLTA BAS MI
NGOMS RANG BZHIN PAS, ,MTHONG NGO COG NI PHYI PHYIR ZHING, ,DGA'
BA BSKYED

PAR MDZAD PA LAGS, ,RTEN GYI YON TAN DAG DANG NI, ,BRTEN PA'I YON
TAN PHAN TSUN DU, ,'TSAM PAS KHYOD KYI SKU DANG NI, ,YON TAN PHUN
TSOGS MCHOG DANG LDAN, ,MTSAN DANG DPE BYAD BZANG 'BAR BA, ,KHYOD
KYI SKU LAS MA GTOGS PA, ,DE BZHIN GSHEGS PA'I YON TAN

'DI; ,GZHAN GANG ZHIG LA LEGS GNAS 'GYUR, ,KHYOD SKU RTEN PA'I
YON TAN LA, ,NGA DPAL CHE ZHES GSUNG GSUNG LTAR, ,DE YI YON TAN
RNAMS KYANG SLAR, ,DES LEGS BKOD CES GSUNGS PA 'DRA, ,SKU LA
BSTOD PA STE LE'U LNGA PA'O, ,,'GRO BA 'DI DAG

THAMS CAD NI, ,KHYAD MED NYON MONGS RNAMS KYIS BCINGS, ,KHYOD NI
'GRO BA'I NYON MONGS DAG ,DGROL SLAD YUN RING THUGS RJES BSDAMS,
,DANG POR KHYOD LA PHYAG BGYI'AM, ,'ON TE GANG GIS 'KHOR BAR
KHYOD, ,SKYON MKHYEN YUN RING DE LTA BUR, ,BZHUGS MDZAD THUGS RJE

@112B CHE LA BGYI, ,DBEN PA'I BDE BA SPANG GYUR KHYOD, ,MANG PO'I
NANG DU BZHUGS PA GANG, ,DE KHYOD THUGS RJES DUS 'DAS PA, ,GLAGS
SHIG THOD NAS BGYIS PAR BAS, ,RIG PA YIS NI MTSO NANG NAS, ,KLU
BZHIN KHYOD KYI THUGS RJE YIS, ,DGON PA ZHI GNAS GRONG GI MTHAR,
,GDUL BA'I DON

GYI SLAD DU DRANGS, ,NYER ZHI MCHOG LA GNAS BZHIN DU, ,THUGS RJE
GTZO DANG LDAN PAS NA, ,ROL MO MKHAN GYI SGYU RTZAL YANG, ,KHYOD
KYI ZHABS KYI 'DOR BAR MDZAD, ,RDZU 'PHRUL SENG GE'I SGRA DANG
NI, ,NYID KYIS YON TAN BRJOD PA GANG, ,DE NI BZHED SPYOD MI MNGA'
BA, ,KHYOD KYI THUGS RJES

BSTAN PA LAGS, ,GZHAN GYI DON DU RAB BZANG GI, ,NYID KYI DON LA
BRTZE MED PAS, ,MGON PO KHYOD NYID 'BA' ZHIG LA, ,THUGS RJES
THUGS RJE MDZAD MA GYUR, ,'DI LTAR RES 'GA' BRTAN PAS GANG,
,GZHAN DON BSGRUBS MDZAD SLAD DU, ,KHYOD NI LAN BRGYAR PHYOGS DAG
TU, ,

GTOR MA BZHIN DU BTANG BA LAGS, ,DE LTAR KHYOD LA GNOD MDZAD
KYANG, ,NONGS PA CAN DU MI RTZI BAS, ,KHYOD KYI BZHED PA KHO NA
DANG, ,MTHUN 'JUG PA NI LAGS PAR GDA', ,THUGS LA BSTOD PA STE
LE'U DRUG PA'O,, ,,TSIG BZANG BA DANG DON CHE DANG, ,BDEN PA DANG
NI SNYAM PA DANG, ,

ZAB GSAL GNYIS KA'I DON LDAN DANG, ,BSDUS DANG SPROS PA DANG LDAN
PA, ,KHYOD KYI GSUNG NI DE LTA BU, ,KHYOD KYI DGRA BOS THOS NA
YANG, ,THAMS CAD MKHYEN PA LAGS SO ZHES, ,SU ZHIG JES PA SKYE MI
'GYUR, ,MANG PO RIL GYIS SNYAN PA LAGS, ,BCOS MA 'GA' TZAM SNYAN
PA

LAGS, ,KHYOD KYI GSUNG DON GRUB PAS KYANG, ,THAMS CAD LEGS GSUNGS
KHO NA LAGS, ,KHYOD KYI GSUNG NI RNAM BRTAGS NA, ,GANG ZHIG 'JAM
DANG RTZUB PA DANG, ,GANG YANG DE GNYIS LDAN PA DAG ,THAMS CAD RO
GCIG NYID DU 'GYUR, ,AE MA'O SHIN TU YONGS DAG PA'I, ,PHRIN

LAS RNAMS KYANG RAB TU BZO, ,DE YIS RIN CHEN GSUNG RNAMS KYI,
,SNOD 'DI 'DRA BA 'DI BGYIS SO, ,KHYOD ZHAL BLTA NA RAB SDUG PA,
,DE LAS MNYAN NA SNYAN PA YI, ,GSUNG 'DI DAG NI ZLA BA LAS, ,BDUD
RTZI 'DZAG PA BZHIN DU GDA', ,KHYOD KYI GSUNG NI 'DOD CHAGS KYI,
,RDUL

@113A *, ,RAB ZHI MDZAD CHAR SPRIN 'DRA, ,ZHE SDANG SPRUL NI GDON
PA'I PHYIR, ,NAM MKHA' LDING DANG 'DRA BA LAGS, ,YANG DANG YANG
DU MI SHES PA'I, ,RAB RIB 'JOMS PAS GDUGS DANG 'DRA, ,NGA RGYAL
RI BO MNGON 'JOMS PAS, ,BRGYA BYIN MTSON CHA 'DRA BA LAGS, ,

DON GZIGS PAS NI MI SLU BA, ,NONGS MI MNGA' PHYIR RJES SU MTHUN,
,LEGS PAR SBYAR BAS GE SLA STE, ,KHYOD KYI GSUNG NI LEGS GSUM
LDAN, ,RE ZHIG DANG POR KHYOD KYI GSUNG, ,NYAN PA RNAMS KYI YID
'PHROG MDZAD, ,DE NAS YID LA BSAM BGYIS NA, ,RDUL DANG MUN PA

DAG KYANG SEL, ,PHONGS PA RNAMS KYI DBUGS 'BYIN CING, ,BAG MED
RNAMS NI SKRAG PAR MDZAD, ,BDE BA CAN DAG SKYO BGYID PAS, ,KHYOD
GSUNG KUN DANG 'TSAM PAR 'JUG ,MKHAS PA RNAMS KYI DGA' BA SKYED,
,BAR MA RNAMS KYI BLO YANG SPEL, ,THA MA'I RAB RIB RNAM 'JOMS

PAS, ,GSUNG 'DI SKYE BO KUN LA SMAN, ,LTA BA DAG LAS DGAR MDZAD
CING, ,MYA NGAN 'DAS PAR NYE BAR 'DREN, ,NYES PA SEL MDZAD KHYOD
KYI GSUNG, ,YON TAN RNAMS KYI CHAR YANG 'BEBS, ,KUN LA MA THOGS
THUGS MNGA' ZHING, ,DGONGS PA'ANG KUN DU NYER GNAS PAS, ,

DE SLAD KHYOD KYIS LUNG BSTAN KUN, ,THAMS CAD LA YANG SLU MI
MNGA', ,GANG SLAD YUL MIN DUS MIN DANG, ,SNOD MIN RNAMS SU MI
'JUG PA, ,DE SLAD KHYOD GSUNG DON MCHIS TE, ,BRTZON 'GRUS LEGS
PAR BRTZAMS PA BZHIN, ,GSUNG LA BSTOD PA STE LE'U BDUN PA'O,, ,,

BGROD PA GCIG DANG THABS BDE DANG, ,LEGS PAR 'BREL DANG NYES PA
MED, ,THOG MA BAR DANG MTHAR DGE BAS, ,KHYOD KYI BSTAN 'DRA GZHAN
LA MED, ,KHYOD KYI GZHUNG LUGS DE LTA BU, ,GCIG PU PHANGS LA LTA
CHAGS PAS, ,BYIS PA GAL TE SMOD BGYID NAS, ,LTA DANG 'DRA BA'I

DGRA MA MCHIS, ,GZHAN NI 'GRO BA'I DON SLAD DU, ,SDUG BSNGAL MANG
BSTAR GANG LAGS PA, ,DE BSAMS KHYOD BSTAN NGAN NA YANG, ,GNAS PAR
BGYI BA LA THUG NA, ,PHAN PA GSUNG ZHING PHAN MDZAD PA, ,KHYOD
KYI BSTAN PA CI SMOS TE, ,MGO LA ZHUGS NI 'BAR BAS KYANG, ,CI YI

@113B SLAD DU SGRUB MI BGYID, ,KHYOD KYI BSTAN PAS RANG DBANG
DANG, ,BYANG CHUB BDE DANG ZHI BA DANG, ,KHYOD KYI YON TAN
BSNGAGS PA DANG, ,LEGS PA BZHI PO 'DI KUN THOB, ,DPA' BO KHYOD
KYI BSTAN PA 'DI, ,MU STEGS THAMS CAD SKRAG MDZAD LA, ,BDUD NI
SEMS KHONG CHUD MDZAD CING, ,

LHA DANG MI RNAMS DBUGS KYANG 'BYIN, ,'CHI BDAG BSTAN PA KHAMS
GSUM GYI, ,SA CHEN DAG NA SPYOD BGYID PA, ,MI THOGS BZLOG PA MA
MCHIS PA'ANG, ,KHYOD KYI BSTAN PAS ZIL GYIS MNAN, ,KHYOD KYI
BSTAN PA'I LUGS 'TSAL BA, ,DGA' NA BSKAL PAR YANG GNAS LA, ,GANG
DU

BDUD KYIS MI RDZI BA, ,DER YANG DGA' MGUR RAB TU MCHI, ,LUNG GI
DON NI BSAM PA DANG, ,BSGOM DANG GUS PAR MNYAN PA YI, ,DUS GSUM
CHA DBYE KHYOD KYI NI, ,BSTAN LAS GZHAN LA MCHIS MA LAGS, ,DRANG
SRONG SKYES MCHOG KHYOD KYI BSTAN, ,DE LTAR LEGS PAS KHYAB 'DI
LA, ,MA

GUS GANG LAGS DE LAS NI, ,SDUG BSNGAL CHEN PO'ANG CI ZHIG MCHIS,
,BSTAN PA LA BSTOD PA STE LE'U BRGYAD PA'O,, ,,KHYOD THOS PAS NI
SPRO BA SKYE, ,MTHONG BAS DAD PA SKYE BAR 'GYUR, ,KHYOD GSUNG
THOS PAS DGA' 'GYUR TE, ,BSTAN PAS RNAM PAR GROL BAR MDZAD,
,KHYOD KYI

SRAS KYIS MGU BAR 'GYUR, ,'PHEL BAS SKYE DGU RNAMS KYANG DGA',
,GSHEGS PA NA NI PHAN 'DOGS MDZAD, ,LDOG PA NA NI RGUD PAR 'GYUR,
,BSGRAGS PAS SDIG PA 'PHROG PAR MDZAD, ,KHYOD DRAN PAS NI RANGS
PAR 'GYUR, ,BTZAL BAS BLO GROS SKYE 'GYUR TE, ,YONGS SU SHES PAS

RNAM PAR 'DAG ,KHYOD LA BSU BAS DPAL DU BYED, ,BSTEN PAS BLO GROS
MCHOG TU 'GYUR, ,BSTEN NA 'JIGS PA MED PAR MDZAD, ,BSNYEN BKUR
BGYIS PAS BDE BAR 'GYUR, ,TSUL KHRIMS PHUN SUM TSOGS PAS DAG
,BSAM GTAN PHUN SUM TSOGS PAS DANG, ,SHES RAB PHUN

TSOGS MI 'KHRUGS PAS, ,KHYOD NI BSOD NAMS MTSO CHEN LAGS, ,KHYOD
SKU BLTAR 'OS RIN CHEN TE, ,LEGS GSUNGS MNYAN 'OS RIN CHEN LAGS,
,CHOS NI SPYAD 'OS RIN CHEN PAS, ,KHYOD NI RIN CHEN 'BYUNG GNAS
LAGS, ,KHYOD NI CHU BOS BDAS PA'I GLING, ,SMAS PA'I

@114A *, ,BDAG NYID SKYOB PA STE, ,SRID PA'I 'JIGS PAS NYEN PA'I
SKYABS, ,THAR 'TSAL RNAMS KYI 'DREN PA LAGS, ,TSUL KHRIMS DAG
PHYIR SNOD KYI MCHOG ,ZHING GSHIN 'BRAS BU PHUN SUM TSOGS, ,SROG
CHAGS KUN LA PHAN MDZAD PHYIR, ,GROGS KYI PHUL YANG

KHYOD LAGS SO, ,PHAN 'DOGS MDZAD PAS MDZA' BSHES TE, ,'GROGS NA
BDE PHYIR SNYING DU SDUG ,ZHI PHYIR GCIG TU YID DU 'ONG, ,YON
TAN KUN MNGA' MCHOD 'OS KHYOD, ,SDIG PA MED PAS YID DANG 'THAD,
,SKU GSUNG BZANG BAS DGA' BAR MDZAD, ,DON KUN 'GRUB PHYIR

DPAL YANGS TE, ,YON TAN LEGS RTEN BKRA SHIS LAGS, ,SMON LAM LA
BSTOD PA STE LE'U DGU PA'O,, ,,KHYOD NI RNGAN THEN BGYID LA SKUL,
,CHOM RKUN BGYID PA TSAR YANG GCOD, ,GYA GYU CAN RNAMS RNAL DU
'GOD, ,DAL BUS BGYID LA GZHEN SKUL 'DEBS, ,DUL

BA RNAMS NI LAM LA SBYOR, ,DMU RGOD RNAMS LA BTANG SNYOMS MDZAD,
,DE SLAD SKYES BU 'DUL BA YI, ,KHA LO SGYUR BA BLA MED MCHOG
,KHYOD NI NYAM THAG RNAMS LA BRTZE, ,BDE BAR GNAS LA PHAN PAR
DGYES, ,PHONGS PAR GNAS LA THUGS RJE BAS, ,KUN LA PHAN PAR

BZHED PA LAGS, ,KHYOD NI DGRA BO RNAMS LA'ANG BYAMS, ,NYAMS PAR
GYUR LA PHAN 'DOGS MDZAD, ,GTUM PO RNAMS LA THUGS BRTZE BAS,
,KHYOD NI YA RABS RMAD CIG LAGS, ,PHAN 'DOGS BGYID SLAD PHA MA
DAG ,GAL TE BLA MAR 'TSAL NA GO, ,KHYOD NI LHAG PAR PHAN

'DOGS PAS, ,BLA MA NYID GYUR SMOS CI 'TSAL, ,RANG GI DON LA MI
LTA BAS, ,NYID KYI DGRA BO LTAR GYUR CING, ,G-YANG SA'I MUN NA
GNAS RNAMS LA, ,RA BA LTA BUR GYUR PA'ANG KHYOD, ,'JIG RTEN GNYIS
KAR SMAN GDAGS DANG, ,'JIG RTEN LAS NI 'DA' SLAD DU, ,MUN PAR

GYUR PA'I 'JIG RTEN LA, ,KHYOD KYIS SHES RAB SNANG BAR MDZAD,
,YUL LA NYE BAR SPYOD PA NA, ,LHA MI'I SPYOD PA THA DAD KYANG,
,CHOS KYI LONGS SPYOD THUN MONG BAS, ,KHYOD LA DBYE BA MI MNGA'O,
,BCOM LDAN KHYOD KYIS SKYE BA DANG, ,NA TSOD RIGS DANG YUL DANG
NI, ,DUS KYI SKYON

@114B MED CHOS RNAMS KYIS, ,'DI DAG KUN LA SMAN YON BTAGS, ,KHYOD
KYI NYAN THOS SRID BRAL ZHING, ,YA MTSAN 'DZIN PA MED RNAMS
LA'ANG, ,LHA RNAMS THAL SBYAR SMON BGYID CING, ,YA MTSAN CHE BA
LTA BUR MCHOD, ,AE MA'O SANGS RGYAS 'KHOR BA YI, ,NYID GUR GYUR
PA BYUNG

BA BRJID, ,DES NI MI YANG LHA RNAMS KYIS, ,SMON PAR BYA BA NYID
DU GYUR, ,LAM LA 'JUG PA LA BSTOD PA STE LE'U BCU PA'O,, ,,MNYEL
DANG ZHE BDE NYAMS GYUR DANG, ,SKYE BO NGAN DANG 'GROGS PA DANG,
,MI MTHUN PA DANG MANG PO YI, ,SKYON YANG YON TAN BZHIN DGONGS

SHING; ,'GRO BA'I DON SLAD MA CHAGS PA'I, ,THUGS KYIS BRTZON PA
GANG MDZAD PA, ,SANGS RGYAS RNAMS KYI SANGS RGYAS KYI, ,CHOS NYID
BCOM LDAN DE RMAD DO, ,BSHOS KYANG PHAL PA GSOL MDZAD CING, RES
'GA' SMYUNG BA DAG KYANG MDZAD, ,NYAM NGA'I SHUL DU'ANG GSHEGS

MDZAD CING, ,RAD ROD CAN DU'ANG MNAN LA MDZAD, ,MGON KHYOD GTZO
BOR GYUR LAGS KYANG, ,GDUL BYA RNAMS LA BYAMS SLAD DU, ,SKU NGAS
BRNGO DANG GCAM TSUL DANG, ,SKAD DANG CHA LUGS SGYUR BA'ANG
MDZAD, ,KUN GYIS DGA' MGUR RANG DON PHYIR, ,BRAN BZHIN BSKOR BAR
BSGRIMS

PA LAS, ,MGON KHYOD RTAG TU BDAG NYID LA, ,MNGA' MA MCHIS PA'ANG
MA LAGS SO, ,KHYOD LA GANG DANG GANG DU YANG, ,JI SKAD BSKUL
BA'ANG MI SPONG STE, ,NYID KYI SGRUB PA BZANG PO LAS, ,'DA' BAR
'GYUR BA MA MCHIS SO, ,JI LTAR KHYOD NI GNOD BGYID LA, ,PHAN PA
LHUR MDZAD

DE LTA BUR, ,SKYE BO DAG NI PHAN BGYID LA'ANG, ,PHAN PA DE LTAR
LHUR MI BGYID, ,KHYOD NI GNOD BGYID DGRA BO LA, ,PHAN PA MDZAD
PA'I BSHES LAGS TE, ,RTAG TU SKYON DAG TSOL BA LA, ,YON TAN 'BA'
ZHIG TSOL BA LAGS, ,KHYOD NI GANG NA DUG BCAS SHING, ,ZHUGS DANG
BCAS PAR

SPYAN DRANGS PA, ,DER NI BRTZER BCAS GSHEGS PA DANG, ,KHYOD LA
BDUD RTZI CAN DU GYUR, ,BZOD PAS MI SNYAN BRJOD PA DANG, ,'KHU BA
DAG NI BDE LEGS KYIS, ,MI SNYAN SMRA LA BDEN PAS TE, ,KHYOD KYIS
SDANG BA BYAMS PAS BTUL, ,THOG MA MED DUS GOMS PA YIS, ,MI YI
RANG

@115A *, ,BZHIN MANG PO YANG, ,KHYOD KYIS NGAN SONG RNAM BZLOG
NAS, ,SKAD CIG NYID LA YONGS SU BSGYUR, ,DKA' BA MDZAD PA BSTOD
PA STE LE'U BCU GCIG PA'O,, ,,RTZUB PA DANG 'JAM BGYIS PA DANG,
,'JUNGS PA RNAMS NI GTONG PHOD DANG, ,GTUM PA DES

PAR BGYIS PA GANG, ,DE NI KHYOD KYI THABS MKHAS LAGS, ,DGA' BO'I
DBANG PO NYER ZHI DANG, ,NGA RGYAL KHENGS PA 'DUD PA DANG, ,SOR
MO'I PHRENG BA'ANG ZHI BGYIS NA, ,SU ZHIG NGO MTSAR BSKYED MI
BGYID, ,KHYOD KYI CHOS KYI ROS TSIM PAS, ,GSER LAS BGYIS PA'I LAM
SPANGS

NAS; ,RAN MANG BTING BA'I GNAS MAL DU, ,BRTEN RNAMS BSOD NYAMS
NYAL BAR BGYID, ,KHYOD KYIS DUS DANG BSAM MKHYEN PAS, ,RES 'GA'
ZHUS NA'ANG MI GSUNG LA, ,SPROS GYUR GZHAN LA BSTAN PA DANG,
,DRUNG DU GSHEGS NAS BSHAD PA'ANG MDZAD, ,DRI MED GOS LA TSON

BZHIN DU, ,THOG MAR SBYIN SOGS GTAM DAG GIS, ,SEMS LA SPRO BA
BSKYED NAS NI, ,PHYI NAS CHOS NI BSTAN PA MDZAD, ,'KHOR BA MI
BZAD GTING NAS NI, ,'GRO BA NYON MONGS DRANG SLAD DU, ,KHYOD KYIS
GANG ZHIG MA STZAL BA'I, ,THABS DANG SPYOD PA DE MA MCHIS, ,SKU
YI CHA LUGS

RNAM MANG DANG, ,GSUNG GIS SO SO'I SKAD BZHIN DU, ,GDUL BYA'I
BSAM PA THA DAD PA, ,DE DANG DER NI KHYOD KYIS MDZAD, ,DE DAG KUN
KYANG DAG PA DANG, ,MI 'GAL BA DANG MCHOD 'OS DANG, ,BRJID DANG
LHA MI RNAMS LA NI, ,SMAN 'DOGS BKUR BA SHA STAG LAGS, ,SMRA DANG

BGYID PA PHAL CHER NI, ,LEGS PAR RDO THOGS MA LAGS KYI, ,BDEN
PAR GSUNG BA KHYOD LA NI, ,DE GNYIS GZHAN DU GDA' BA LAGS, ,BDAG
NYID DAG PA 'BA' ZHIG GIS, ,KHYOD KYIS 'GRO BA'I DPAL ZHING
MDZAD, ,'DI LTAR RNAM PA 'DI 'DRA'I ZHING, ,'JIG RTEN GSUM NA

MCHIS MA LAGS, ,THOG MED SRID PA NYAM NGA BAR, ,SNGA NAS GCIG TU
NYAMS PA YI, ,SEMS CAN KUN LA SMAN SLAD DU, ,KHYOD NI DE LTAR
BRTZON PA LAGS, ,MKHAS PA LA BSTOD PA LE'U BCU GNYIS PA'O,,
,,GANG GIS KHYOD DRIN LAN LON PA'I, ,SGRUB DE MCHIS

@115B SNYAM MI BGYID DE, ,SKYE BO GANG DAG MYA NGAN 'DAS, ,DE DAG
GIS KYANG LAN MA LON, ,KHYOD KYI CHOS LA GNAS DE DAG ,RANG DON
KHO NA BGYID PAR BAS, ,DE YI SLAD DU 'O BRGYAL GANG, ,DE LA LAN
GO CI ZHIG LON, ,KHYOD NI SEMS CAN GNYID LOG PA'I, ,RGYUD LA
GZIGS PA'I

ZHUGS TZE BA, ,BAG MED GYUR PA RNAMS KYI NI, ,GROGS BZANG BAG
DANG BCAS PA LAGS, ,KHYOD KYIS NYON MONGS GZHOM PA BSHAD, ,BDUD
KYI G-YO DAG BSTAN PA MDZAD, ,'KHOR BA'I RANG BZHIN MI BZAD
BRJOD, ,'JIGS PA MED PA'I PHYOGS KYANG BSTAN, ,PHAN DGONGS

THUGS RJE CAN GYIS NI, ,SEMS CAN RNAMS LA BGYI 'TSAL BA, ,GANG
ZHIG KHYOD KYIS MA MDZAD PA, ,GZHAN GO CI ZHIG MCHIS LAGS KYE,
,GAL TE CHOS NI 'DI DAG DANG, ,SPO BA ZHIG TU BTUB NA NI, ,GDON
MI 'TSAL BAR KHYOD KYIS NI, ,LHA SBYIN LA BRTEN KUN LA'ANG STZOL,
,DE

SLAD 'GRO LA BRDA SPROD PA, ,'GRO BA'I MGON PO KHYOD KYIS NI, 'DI
NA PHAN TSUN BYED PA PO, ,MED PA SKAD DU NGES PAR GSUNGS, ,'JIG
RTEN RNAMS LA THUGS BRTZE BAS, ,YUN RINGS SA STENGS DAM CHOS
BSHAD, ,'JIG RTEN GSUM PHAN 'DOGS NUS PA'I, ,SLOB MA DAM PA'ANG

MANG DU BSKRUN, ,MNGON DU GDUL BYA'I TSOGS KYANG NI, ,MDZES
BZANGS YAN CHAD BTUL LAGS PAS, ,DA GO KHYOD LA SEMS CAN GYI, ,BU
LON LHAG MA CI MCHIS NA, ,'DI LTAR RDO RJE'I TING 'DZIN GYIS,
,SKU GDUNG TIL 'BRU BZHIN BLAGS NAS, ,MJUG TU'ANG KHYOD KYIS SHIN
TU NI, ,

DKA' SPYAD YAL BAR MA DOR RO, ,GZUGS KYI SKU DANG CHOS 'DI DAG
,GZHAN DON KHO NAR MDZAD DO ZHES, ,'JIG RTEN YID CHES DKA' 'DI
LA, ,KHYOD KYIS MYA NGAN 'DAS PA BSTAN, ,DE SLAD CHOS SKU MA LUS
PA, ,SRAS KYI MCHOG LA GTAD MDZAD DE, ,GZUGS SKU TIL 'BRU LTAR

BSHIG NAS, ,KHYOD NI YONGS SU MYA NGAN 'DAS, ,AE MA'O GNAS PA AE
MA'O TSUL, ,AE MA'O YON TAN AE MA'O SKU, ,SANGS RGYAS KYI NI CHOS
RNAMS LA, ,YA MTSAN MI CHE 'GA' MA MCHIS, ,PHAN 'DOGS MDZAD CING
BLTA NA SDUG ,SKU GSUNG PHRIN LAS ZHI GYUR PA, ,KHYOD LA'ANG

@116A *, ,SDANG BAR RAB BGYID PA'I, ,RMONGS PA MI BZAD PA LA
GZIGS, ,BSOD NAMS RGYA MTSO RIN CHEN GTER, ,YON TAN 'BYUNG GNAS
CHOS KYI TSOGS, ,KHYOD LA SEMS CAN GANG 'DUD PA, ,DE DAG LA YANG
PHYAG 'TSAL LEGS, ,MGON KHYOD YON TAN MI BAS KYANG, ,

BDAG GI ZHO SHA BAS 'TSAL BAS, ,DES NA 'JIGS PA MCHIS SLAD DU,
,GLO BA LA NI BCAGS BZHIN MCHIS, ,KHYOD KYI RANG GI NGO BO NYID,
,TSAD MA MCHIS LA BSAM MI KHYAB, ,BSTAN MIN GRANGS KYANG MA MCHIS
PA, ,KHYOD BDAG NYID KYIS MKHYEN LAGS GRANG, ,MTSO CHEN CHAB NI

BAS PAR MA GYUR KYANG, ,SKYE BO'I GDUNG BA RAB TU ZHI BGYID LTAR,
,KHYOD KYI YON TAN CHA TZAM MA BSGRAGS KYANG, ,BDAG NI MCHOG TU
GLO PA DGA' ZHING MCHIS, ,BDAG GIS THUB LA DAD PAS SPOBS SKYES
PA'I, ,DGE BA'I LAS 'DI'I 'BRAS BU 'KHRUNGS PA YIS, ,NGAN RTOG
RLUNG DMAR

'TSUBS PAS DKRUGS PA YI, ,'GRO BA'I SEMS NI RNAL DU GNAS PAR SHOG
,BU LON MED PAR BSTOD PA STE LE'U BCU GSUM PA'O,, ,,BRGYA LNGA
BCU PA'I BSTOD PA SLOB DPON MKHAS PA CHEN PO BRAM ZE RTA DBYANGS
KYIS MDZAD PA RDZOGS SO,, ,,RGYA GAR GYI MKHAN PO SHR'I SHRADDHA
KA

RA WA RMMA DANG, LO TZ'A SH'AKYA BLO GROS KYIS BSGYUR CING ZHUS
TE GTAN LA PHAB PA'O,,