@79B #, ,RGYA GAR SKAD DU, SA
M'A DHI SAMBH'A RA PA RI BA RTA N'A MA, BOD SKAD DU, TING NGE
'DZIN GYI TSOGS KYI LE'U ZHES BYA BA, SANGS RGYAS DANG BYANG CHUB
SEMS DPA' THAMS CAD LA PHYAG 'TSAL LO, ,SRID PA JI SRID BAR DU
BZHUGS PA YI, ,

@80A *, ,THUB DBANG SRAS BCAS RNAMS LA PHYAG 'TSAL TE, ,GSANG
SNGAGS MDO SDE PHA ROL PHYIN PA YI, ,MDO SDE'I RJES 'GRO TING
'DZIN TSOGS LE'U BRJOD, ,DENG SONG SKYE BO PHAL CHER BDUD KYI
LCAGS KYUS BZUNG STE KHYIM GYI BTZON RA DAM POR BCUG ,BDUD KYI
'JIG RTEN SKYONG BZHIS

KHRIMS PHAS BSRUNGS SHING SRED SOGS 'CHING BAS RAB TU DAM POR
BCINGS, ,SDOM BRTZON DAG KYANG PHAL CHER BDUD KYI 'JIG RTEN
SKYONG BZHI'I DBANG DU GYUR CING DGE SBYONG GI ,GNAS DANG TSUL
SPANGS KHYIM PA RNAMS DANG SPYOD MTSUNGS NGAN 'GRO'I G-YANG SAR
MNGON PHYOGS MTHO RIS SPANG, ,DE PHYIR 'DI

NI BDAG NYID DRAN PHYIR BYAS KYI GZHAN LA PHAN PA'I RE BA YOD MA
YIN, ,'ON KYANG BDAG DANG SKAL BA MNYAM PA LA LA GNAS 'DIR DGA'
NA YANG DAG RTOGS PAS SMRA 'DI NYON, ,DE LA TING NGE 'DZIN GYI
TSOGS KYI YAN LAG NI RNAM PA DGU STE, SPANG BAR BYA BA DANG,
SNGON DU 'GRO BA DANG, LDOG PAR BYA BA

DANG; GDUNG BA BCAD PA DANG, YID 'BYUNG BAR BYA BA DANG, YON TAN
RJES SU DRAN PAR BYA BA DANG, BRTZON PAR BYA BA DANG, 'BREL PAR
BYA BA DANG, GNAS PA'I THABS ZHES BYA BA RNAMS SO, ,DE LA SPANG
BAR BYA BA NI BDUD KYI LAS SO, ,DE LA BDUD NI GANG, DE'I LAS NI
GANG ZHE NA, BDUD NI 'DOD

PA'I LHA SDIG CAN ZHES BYA BA LA CHUNG MA PADMA'I PHRENG BA CAN
DANG, 'KHOR 'JIG RTEN SKYONG BA BZHI DANG, BDUD KYI RIGS KYI YI
DAGS DANG BCAS PA GANG YIN PA'O, ,DE DAG GI LAS NI 'DOD PA'I LHA
DE CHUNG MA DANG BCAS PA'I SPYI BO NA ME TOG GI MDA' LNGA YOD PA
NI, 'DI LTA STE DREGS PAR BYED PA DANG, RMONGS PAR BYED PA DANG,
KUN TU

RMONGS PAR BYED PA DANG, BRGYAL BAR BYED PA DANG, SEMS MED PAR
BYED PA ZHES BYA BA RNAMS SO, ,DE'I ME TOG DE DAG BSNUN PA DE
PHOG PA LAS NYON MONGS PA LNGA GANG SHAS CHE BA DE LA DES PHOG PA
KHO NAR RAB TU 'BAR BAR GYUR TE, DE'I DBANG DU SONG ZHING THAR PA
DANG MNGON PAR MTHO BA LAS NYAMS PAR 'GYUR

RO; ,DE'I 'JIG RTEN SKYONG BA BZHI NI 'DI LTA STE, 'THAB PAR BYED
PA DANG, G-YENG BAR BYED PA DANG, LHAG PAR RAB TU CHAGS PA DANG,
'DU SHES LOG PA ZHES BYA'O, ,BDUD DE DAG GI LAS NI THA DAD PA
STE, 'DI LTAR 'THAB PAR BYED PA'I BDUD DES NI LAM BSGOM PA DAG
'THAB PA DANG,

@80B RTZOD PA DANG, 'GYED PA LA 'JUG CING DE'I RKYEN 'BAD PAS
SGRUB BO, ,G-YENG BAR BYED PA'I BDUD DES NI LAM BSGOM PA DAG
GNYID DANG RMUGS PA RAB TU 'PHEL BA'AM, CHOS NYAN PA DAG KYANG
GNYID LA RAB TU SBYOR BA'AM, KHA CIG RAB TU G-YENG BAR YANG BYED
PAR GNAS SO, ,LHAG

PAR RAB TU CHAGS PA'I BDUD DES NI PHAL CHER KHYIM NA GNAS PA LA
BAR DU GCOD DE, SBYIN PA'I DUS NYE BAR GNAS PA NA BU DANG BU MO
DANG CHUNG MA DANG BDAG NYID LONGS CI SPYAD CES DE RANG GI SHA LA
GCOD PA SNYAM BYED PA'I 'DU SHES NYE BAR BSGRUB BO, 'DU SHES LOG
PA'I BDUD GANG YIN PA DES NI PHAL

CHER RAB TU BYUNG BA'I PHYOGS SUN 'BYIN PAR BYED PA STE, 'DI LTAR
RAB TU BYUNG BA'I SEMS NYE BAR GNAS PA NA 'KHRIG PA'I BDE BA
DANG, BZA' BA DANG BTUNG BA'I BDE BA DANG, RANG GI SKYE BO'I
TSOGS DANG, GLU GAR LA SOGS PA DRAN PAS CHAGS PA DANG, DE'I RANG
GI SKYE BOS SLU BA DANG, 'DRID

PA DANG, BSDIGS PA DANG, BZUNG BAS DE'I NGES PAR 'BYUNG BA'I BAR
CHAD BYED DU 'JUG GO, ,RAB TU BYUNG BA DAG LA YANG BUD MED KYI
MTSAN MA DAG YID LA BYED PA DANG, SNGON BGAD PA DANG, RTZES PA
DAG DRAN PAR BYED PA DANG, TSONG DANG ZHING LAS DANG RANG GI
'BREL PA DANG, YID GCUGS

PAR BYA BA'I SEMS BSKYED CING, RMI LAM NA BUD MED DU SPRUL CING
DES CHAGS PA DANG SA BON 'BYUNG BAR BYED LA, SNA TSOGS KYIS KYANG
RAB TU BYUNG BA LAS 'BEBS SHING, DE DAG GI TSANGS PAR SPYOD PA
DRI MA CAN DU YANG BYED DO, ,'DI DAG BZHI CHAR YANG 'DZAM BU'I
GLING PA RNAMS SDUG BSNGAL BAR BYA

BA'I PHYIR KLU MA RUNGS PA DAG BSKUL LA, LHA MA YIN DAG BSKUL
ZHING LO TOG MA RUNGS PAR BYED, MI CHOS DANG LDAN PA'I SROG
'PHROG CING, LUS LA NAD SNA TSOGS GTONG BAR BYED DE, JI LTAR
RGYAL PO BZHI PO DAG CHOS MA YIN PA LA SPYOD PA DAG LA CHAD PA
SBYIN PA LTAR, 'DI DAG NI CHOS DANG

LDAN PA RNAMS LA CHAD PA SBYIN NO, ,BDUD KYI RIGS KYI YI DAGS NI
YI DAGS KYI RIGS SUM CU RTZA DRUG LAS 'DI DAG RIGS GCIG TU BGRANG
BA YIN TE, DE DAG GI BDUD KYI LAS NI BSAM GTAN PA DAG LA RMI LAM
DU 'JIGS PA SKYED PAR BYED, SANGS RGYAS KYI SKU MTSAN DANG DPE
BYAD KYIS

@81A *, ,SPRAS PA NYE BAR STON PAS BAR DU GCOD, BSAM GTAN LA
MNYAM PAR GZHAG PA NA SGRA CHEN PO SGROGS PAR BYED DO, ,MDOR NA
BDUD DANG BDUD KYI RIGS SU GTOGS PA RNAMS NI YANG DAG PAR ZHUGS
PA THAMS CAD LA CHAGS PA BSKYED PA'AM, 'JIGS PA BSKYED PAS

BAR DU GCOD DE, DE LTAR YANG 'JIG RTEN GSUM LAS RNAM PAR RGYAL
BA'I RTOG PA LAS, MI ZAD BRTUL ZHUGS BZUNG BA YI, ,SGRUB PA LA NI
BDUD KYI RIGS, ,LHA MO 'DOD PA'I GZUGS DAG DANG, ,DE BZHIN GZHAN
GYI LUS SU YANG, ,RNAM PA SNA TSOGS GZUGS DAG GIS, ,

DBANG PO BSDAMS LA 'TSE BAR BYED, ,CES GSUNGS TE, 'DIR BRTUL
ZHUGS BZUNG BA NI NYE BAR MTSON PA STE, SEMS LAS SU RUNG BA THAMS
CAD LA YANG DE DAG NYE BAR 'TSE BAR BYED DO, ,DE LTA BU'I BDUD
KYI LAS DE DAG SU ZHIG LAS 'BYUNG ZHE NA, BSAM PA DAG PAS YANG
DAG PAR BRTZON

PA DAG LAS 'BYUNG STE, JI SKAD DU 'PHAGS PA 'JAM DPAL RNAM PAR
'PHRUL PA LAS GSUNGS PA, 'JAM DPAL BYANG CHUB SEMS DPA' RNAMS KYI
BDUD KYI LAS CI LAS 'BYUNG BAR RIG PAR BYA, 'JAM DPAL GYIS SMRAS
PA, LHA'I BU BYANG CHUB SEMS DPA' RNAMS KYI BDUD KYI LAS NI
BRTZON

'GRUS LAS 'BYUNG BAR RIG PAR BYA STE, DE CI'I PHYIR ZHE NA, MI
BRTZON PA LA NI BDUD KYIS CI ZHIG BYA STE, DE NYID BDUD YIN PA'I
PHYIR RO ZHES SO, ,DE LTAR BDUD KYI LAS SHES PAS DE BZLOG PAR BYA
STE, JI SKAD DU 'PHAGS PA LHA'I BU RIN PO CHE MCHOG GIS ZHUS PA
LAS GSUNGS PA, GANG GI

TSE BDUD KYI LAS RTOG PA DE LTA BU NI KHA NA MA THO BA MED PA YIN
NO, ,GANG YANG BDUD KYI LAS RNAMS BZLOG PA DE LTA BU'I DPYAS MED
PA YIN NO ZHES SO, ,DE MA BZLOG PAR NI RNAM PAR THAR PA MI THOB
PA KHO NA STE, JI SKAD DU 'PHAGS PA DPUNG BZANGS KYIS ZHUS PA LAS
GSUNGS PA, BGEGS KYIS

BSOD NAMS MA LUS ZAD PAR BYED, ,DE BAS MI LA GSANG SNGAGS 'GRUB
MI BYED, ,JI LTAR ZLA BA SPRIN LAS RNAM GROL LTAR, ,DE BZHIN
BGEGS LAS GROL BA RNAM PAR GSAL, ,ZHES TE, 'DIR BGEGS KYANG GNYIS
TE, RDZOGS PA'I BYANG CHUB GZHIG PAR BYA BA'I PHYIR SBYOR

@81B BA LHA'I BU'I BDUD DANG, DE LA GZHAN PA NI JI SKAD DU,
'PHAGS PA DPUNG BZANGS KYI SA ZHUS PA LAS, GTOR MA 'DOD PA'AM,
RTZED MO BYED 'DOD PA'AM, GSANG BA'I DON DU LUS LA 'BAB CING 'JUG
CES TE, 'DIR DE GNYIS KA BZLOG PAR BYA'O, ,THABS GANG GIS BZLOG

PAR BYA ZHE NA, JI SKAD DU 'PHAGS PA RDO RJE RTZE MO LAS GSUNGS
PA, RANG GI SEMS NI BDUD CES GSUNGS, ,RANG GI SEMS NYID BGEGS YIN
NO, ,RNAM PAR RTOG PA THAMS CAD SPANGS, ,BGEGS KUN RNAM PAR RTOG
LAS 'BYUNG, ,ZHES PA'O, ,GZHAN YANG BDUD KYI LAS

BZLOG PA'I THABS NI, 'PHAGS PA MYA NGAN MED KYIS BYIN PAS ZHUS PA
DANG, 'PHAGS PA SENG GE LUNG BSTAN PA LAS SHES PAR BYA'O, ,'DI NI
SPANG BAR BYA BA'I YAN LAG GO, ,GANG GIS THOS PA'I RANG BZHIN
GYIS SHES RAB MA SKYES PA DES NI BDUD KYI LAS BZLOG PAR MI NUS
SHING SEMS

MNYAM PAR 'JOG PAR YANG MI NUS PAS NA, DANG POR THOS PA NYID
SNGON DU BYA STE, JI SKAD DU, SHES RAB RGYAS BYED PA NI THOS PA
STE, ,BSAM PA DANG NI GNYIS PO YOD GYUR NA, ,DE NAS BSGOM PA LA
NI SBYAR BA STE, ,DE LAS DNGOS GRUB BLA NA MED PA THOB, ,CES
BSHAD LA, 'PHAGS PA

BYANG CHUB SEMS DPA'I RNAM PAR DKOD [?] PA BCU BSTAN PA'I LE'U LAS
KYANG, KYE RGYAL BA'I SRAS BYANG CHUB SEMS DPA' LAS DANG PO BA DE
NI THOG MA NYID DU KHA TON LA BSKUL BAR BYA'O, ,MANG DU THOS NAS
DBEN PAR GNAS PA LA BSKUL BAR BYA'O ZHES GSUNGS LA, DON DE LTAR
'PHAGS PA DRAG SHUL CAN

GYIS ZHUS PA DANG, 'PHAGS PA DKON MCHOG SGRON MA LAS KYANG GSUNGS
SO, ,DE BZHIN DU 'PHAGS PA SDONG PO BKOD PA LAS KYANG, THOG MAR
NYAN 'DOD BLA MA BSNYEN BKUR BZOD DANG DES BYAS SHING, ,RANG
BZHIN MED PA'I CHOS LA RAB RTOG BSAM GTAN RNYED BYED PA, ,BDE
GSHEGS NYID NI

RTOGS 'GYUR 'GRO BA RNAMS SKOM SEMS TSIM BYED, ,CHOS NYID DE 'DRA
SPYOD PA MYUR DU BDE GSHEGS THOB PAR 'GYUR, ,ZHES GSUNGS SO, ,DE
BZHIN DU 'PHAGS PA NYAN THOS KYI SO SOR THAR PA'I MDO LAS KYANG,
MANG DU THOS PA NAGS KYI NANG DAG TU, ,LANG TSO YOL BA RNAMS KYI
GNAS PA

@82A *, ,BDE, ,ZHES GSUNGS TE, DE BAS NA THOS PA'I SHES RAB NYID
DON SGRUB PA'I SNGON DU 'GRO BA'O, ,'DI NI SNGON DU 'GRO BA'I YAN
LAG GO, ,DE LTAR THOS PA DANG LDAN PA'I BYANG CHUB SEMS DPA' DE
CHOS SMRA BA LA 'JUG PA DGAG PAR BYA STE, MNGON PAR SHES PA MA

THOB PAR MANG DU THOS PA TZAM GYIS GZHAN LA PHAN GDAGS PAR RGYAL
BAS MA GSUNGS TE, DE BAS NA 'PHAGS PA BYANG CHUB SEMS DPA' RNAM
PAR DGOD PA BCU BSTAN PA'I LE'U LAS, BYANG CHUB SEMS DPA' LAS
DANG PO PA DE NI THOG MA NYID DU KHA TON LA BSKUL BAR BYA'O,
,MANG DU THOS

NAS DBEN PAR GNAS PA LA BSKUL BAR BYA'O, ,RAB TU DBEN PAR GYUR
NAS DGE BA'I BSHES GNYEN DU GYUR PAR YONGS SU BSKUL BAR BYA'O,
,DGE BA'I BSHES SU GYUR NAS NGA LO BDE BA LA BSKUL BAR BYA'O,
,NGA LO BDE BAR GYUR NAS DUS SHES PA LA BSKUL BAR BYA'O, ,DUS

SHES PAR GYUR NAS MI 'JIGS PA LA YONGS SU BSKUL BAR BYA'O, ,MI
'JIGS PAR GYUR NAS DON SHES PA LA YONGS SU BSKUL BAR BYA'O, ,DON
SHES PAR GYUR NAS CHOS KYI RJES SU 'BRANG BA LA YONGS SU BSKUL
BAR BYA'O, ,CHOS KYI RJES SU 'BRANG BAR GYUR NAS RMONGS PA MED PA
LA BSKUL

BAR BYA'O, ,RMONGS PA MED PAR GYUR NAS RNAM PAR DGOD PA LA YONGS
SU BSKUL BAR BYA'O, ,DE CI'I PHYIR ZHE NA, DE BAS KYANG SHAS CHER
SEMS CAN THAMS CAD SNYING RJE CHEN PO SNGON DU 'JOG PAR BYA BA
DANG, GNAS GANG THOS KYANG DE LA BDAG NYID SBYOR BAR BYA BA DANG,
BDAG DANG GZHAN GYI DRING

'JOG PAR MI 'GYUR BAR BYA BA'I PHYIR TE, KYE RGYAL BA'I SRAS DAG
'DI NI LAS DANG PO PA'I BYANG CHUB SEMS DPA'I RNAM PAR DGOD PA'O
ZHES GSUNGS SO, ,DON 'DI NYID 'PHAGS PA DRAG SHUL CAN GYIS ZHUS
PA DANG, DKON MCHOG SGRON MA LAS KYANG GSUNGS SO, ,GZHAN YANG
'PHAGS PA

LHAG PA'I BSAM PA BSKUL BA'I MDO LAS KYANG, BDAG NI SGRUB NYAMS
DA NI CI BYA ZHES, ,BYIS PA 'CHI BA'I DUS NA MYA NGAN BYED, ,CES
BYA BA LA SOGS PA MANG DU THOS PA DBEN PA MI BSTEN PAR CHOS SMRA
BA LAS, NYES PA RNAM PA RAB TU MANG PO GSUNGS PAS DER ZHIB TU
BLTA'O, ,DE

@82B BAS NA MANG DU THOS PA DES THOS PA TZAM GYIS CHOS SMRA BAR
MI BYA BAR DE LAS LDOG PAR BYA ZHING MNGON PAR SHES PA THOB NAS
GZOD 'GRO BA'I DON BYA STE, 'DI NI LDOG PAR BYA BA'I YAN LAG GO,
,DE LTAR CHOS SMRA BA LAS LDOG CING SPROS PA SPANGS PA DE 'DI
SNYAM DU, DA DUNG BDAG GIS PHUNG PO

LA MKHAS PAR BYA BA YANG YONGS SU MA GTUGS, KHAMS DANG SKYE MCHED
LA MKHAS PAR BYA BA YANG YONGS SU MA GTUGS SO, ,DE DAG LA MKHAS
PAR MA GYUR PAR NI THAR PA YANG MI THOB STE, JI SKAD DU, RIG PA'I
GNAS LNGA DAG LA BRTZON PAR MA BYAS PAR, ,'PHAGS MCHOG GIS KYANG

THAMS CAD MKHYEN NYID MI 'GYUR TE, ,DE BAS GZHAN DAG TSAR GCAD
RJES SU GZUNG PHYIR RAM, ,RANG GIS KUN SHES BYA PHYIR DE LA DE
BRTZON BYED, ,CES BSTAN PA'I PHYIR ZHES SEMS PA DANG, GZHAN YANG
SLOB MA DANG YANG SLOB KYI SBYOR BA DANG, RNYED PA DANG, BKUR STI
DANG, GRAGS PA DANG

SGRA DANG TSIGS SU BCAD PA'I BDE BA LA 'DOD PA BYUNG NA DE NI
NGES PAR BZLOG PAR BYA STE, CHOS THOS NAS BSGOMS PAS BYANG BAR MA
BYAS PA NA CIR YANG MI BSNGAGS TE, JI SKAD DU 'PHAGS PA SDONG PO
BKOD PA LAS GSUNGS PA, YANG DAG SANGS RGYAS BSTAN PA 'DI, ,THOS
PA TZAM GYIS MI

'GRUB BO, ,DPER NA LA LA CHU KLUNG GIS, ,STOBS MED NAN GYIS KHYER
BA DAG ,SKOM NAS SHI BAR GYUR PA BZHIN, ,MA BSGOMS CHOS KYANG DE
BZHIN NO, ,ZHES PA DANG, YANG GSUNGS PA, DPER NA MTSO CHEN MNYAN
PA ZHIG ,SKYE BO THAMS CAD SGROL BYED KYANG, ,BDAG NYID DE NANG

'CHI 'GYUR BA, ,MA BSGOMS CHOS KYANG DE BZHIN NO, ,ZHES BYA BA LA
SOGS PA BSGOMS PAS BYANG BAR MI BYED PA'I SKYON RAB TU MANG DU
BSTAN TE RGYAS PAR DE NYID LAS SHES PAR BYA'O, ,DE BAS JI TZAM
GYIS SEMS MNYAM PAR 'JOG PAR NUS PA DE TZAM GYIS GDAMS NGAG GO
NAS TSIM PAR

BYAS LA, SEMS KYI NGANG TSUL 'PHRAL DU BYUNG BA YANG BLA MA LA
ZHU ZHING BSGOM PAR BYA'O, ,TSAD MA RNAM PA BDUN DANG, BRDA SPROD
PA RNAM PA BZHI DANG, CHOS MNGON PA RNAM PA BDUN DANG, RNAL 'BYOR
SPYOD PA'I SA LA SOGS PA'I MTSAN MAS YID MI GDUNG STE, JI SKAD
DU, DON DAM PA'I

@83A *, ,RIGS PA LAS, ,GANG ZHIG BLA MA'I MAN NGAG BDUD RTZI CHU,
,GDUNG SEL BSEL LDAN NGOMS PAR MI 'THUNG BAR, ,DE NI BSTAN BCOS
DON MANG MYA NGAN GYI, ,THANG LA SKOM PAS GDUNGS TE SHI BAR ZAD,
,CES BSHAD DE BSKAL PA DPAG TU MED PAR NGAL BAR BYAS

KYANG, THA SNYAD NYE BAR SBYAR BA DE DAG NI MI ZAD KYI, TSE YONGS
SU GTUGS PA KHO NAR 'GYUR BAR ZAD DO, ,DE BAS NA BDE MCHOG PHYI
MA LAS KYANG, RNAL 'BYOR PA NI PHYI ROL 'KHOR, ,DE YI KHAMS RNAMS
ZAD PAR 'GYUR, ,DE BAS PHYI ROL KUN SPANGS TE, ,RNAL 'BYOR ROL
PAS GNAS

PAR BYA, ,ZHES GSUNGS SO, ,DE BZHIN DU DON DAM PA'I RIGS PA LAS
KYANG, YUL RNAMS BGROD CING GDUNG BAS NYEN BYAS KYANG, ,LHAN CIG
SKYES PA'I CHA TZAM YANG MI 'PHRAD, ,CES BSHAD DO, ,PHUNG PO DANG
KHAMS DANG SKYE MCHED LA MKHAS PAR YANG RNAL 'BYOR GYI MTHUS DUS
GCIG NYID LA

'GYUR GYI, DE DAG RIM PAR BSLABS PA LAS NI MA YIN TE, JI SKAD DU
'PHAGS PA RDO RJE GTZUG TOR LAS, DE LAS SHES PA SKYE BAR 'GYUR,
,MTHOS PA YANG SHES PAR 'GYUR, ,ZHES GSUNGS LA, 'PHAGS PA DPUNG
BZANGS KYIS ZHUS PA LAS KYANG, TSIG NI GZUNG BAR 'OS SHING

YIN GZHUNGS LA, ,SNYAN DNGAGS DANG NI BRI BA RNAMS LA MKHAS,
,ZHES GSUNGS SO, ,'DI DAG KYANG RNAL 'BYOR GYI MTHU LAS BYUNG BA
YIN GYI, RIM GYIS BSLAB PA'I GNAS SKABS NI MA YIN NO, ,CHOS MNGON
PA LAS KYANG, ZAD PAR SHES PA ZAG BCAS KYANG, ,ZHES BSTAN TO, ,

RNYED PA DANG BKUR STI 'DOD PA'I GDUNG BA NI YID 'BYUNG BA'I YAN
LAG LAS SHES PAR BYA'O, ,'DI NI GDUNG BA BCAD PA'I YAN LAG GO,
,RNAM PA THAMS CAD DU 'KHOR BA LA YID MA BYUNG BAR BSGOMS PAS
BYANG BAR BYED NUS PA MA YIN PAS, DE LA YID 'BYUNG BAR BYA STE,
JI SKAD DU, BYANG

CHUB SEMS DPA'I SPYOD PA LA 'JUG PA LAS BSHAD PA, THOG MAR ZHI
GNAS BTZAL BYA DE YANG NI, ,'JIG RTEN CHAGS PA MED LA MNGON DGAS
'GRUB, ,CES GSUNGS TE, 'DIR GNYEN LA MNGON PAR DGA' ZHING DGRA LA
SDANG BAS CHAGS PA DANG, NAD MED PA DANG, LANG TSO LA SOGS

@83B PA LA CHAGS PA DANG, RANG BZHIN GYIS SRID PA LA CHAGS PA
DANG, RNYED PA DANG BKUR STI DANG GRAGS PA DANG, SGRA DANG TSIGS
SU BCAD PA LA CHAGS PA RNAMS SPANG BAR BYA STE, JI SKAD DU 'PHAGS
PA DPUNG BZANGS KYIS ZHUS PA LAS GSUNGS PA, RE ZHIG GCIG NA DGRA
YANG MDZA' BOR

'GYUR, ,MDZA' BO YANG NI DGRAR YANG 'GYUR BA NYID, ,DE BZHIN KHA
CIG KYANG NI BAR MAR 'GYUR, ,BAR MA DE NYID KYANG NI DGRA BOR
'GYUR, ,DE BZHIN MDZA' BSHES 'GYUR BAR RIG NAS NI, ,BLO GROS LDAN
PAS NAM YANG CHAGS MI BYA, ,GNYEN LA DGA' BA'I SEMS KYI RNAM RTOG
DAG ,

BZLOG NAS DGE LA CI BDER GZHAG PAR BYA, ,ZHES SO, ,'PHAGS PA N'A
G'A RDZU NAS KYANG, ,PHA NI BU NYID MA NI CHUNG MA NYID, ,SKYE BO
DGRAR GYUR BA DAG BSHES NYID DANG, ,BZLOG PA NYID DU MCHIS PAS DE
SLAD DU, ,'KHOR BA DAG LA NGES PA 'GA' MA MCHIS, ,ZHES BSHAD DO,,

DE BAS NA GNYEN DANG DGRA DAG LA CHAGS PA YONGS SU SPANG NGO, ,DE
BZHIN DU, NAD MED MI RTAG LANG TSO RTAG MA YIN, ,TSE RING MI RTAG
'BYOR PA RTAG MA YIN, ,ZHES GSUNGS PAS DE DAG LA CHAGS PA YANG
YONGS SU SPANG NGO, ,RNYED PA DANG, BKUR STI DANG, GRAGS

PA DANG, SGRA DANG TSIGS SU BCAD PA LA CHAGS PA YANG SPANG STE,
JI SKAD DU BYANG CHUB SEMS DPA'I SPYOD PA LA 'JUG PA LAS GSUNGS
PA, BDAG NI RNYED MANG BKUR STI BYAS, ,BDAG LA MANG PO DGA'O
ZHES, ,'DI 'DRA'I SNYEMS PA 'CHANG 'GYUR NA, ,'CHI BA'I 'OG TU
'JIGS PA SKYE, ,

ZHES PA DANG, YANG DE NYID LAS, RNYED PA DAG NI MANG BYUNG ZHING,
,GRAGS DANG SNYAN PA BYUNG GYUR YANG, ,RNYED DANG GRAGS PA'I
TSOGS BCAS TE, ,GANG DU 'DONG BA'I GTOL MED DO, ,BDAG LA SMOD PA
GZHAN YOD NA, ,BSTOD PAS BDAG DGAR CI ZHIG YOD, ,BDAG LA BSTOD PA

GZHAN YOD NA, ,SMOD PAS MI DGAR CI ZHIG YOD, ,CES BSHAD LA, YANG
DE NYID LAS, SEMS CAN RNYED PA MED LA SMOD, ,RNYED PA CAN LA MI
SNYAN SMRA, ,RANG BZHIN 'GROGS DKA' DE DAG GIS, ,DGA' BA JI LTAR
SKYE BAR 'GYUR, ,ZHES BSHAD DO, GZHAN YANG 'PHAGS

@84A *, ,PA LHAG PA'I BSAM PA BSKUL BA'I MDO LAS, RNYED PA DANG
BKUR STI NYES PA RAB TU MANG PO BSTAN PAS DE LAS SHES PAR BYA'O,
,'DIR SLOB MA DANG YANG SLOB LA SOGS PA LA CHAGS PA NI SNYING
RJE'I BDAG NYID MA YIN NAM, JI LTAR DE SPANG BAR RIGS SHE NA, MA
YIN TE GNAS

SKABS MA YIN PA'I SNYING RJE SMAD PA STE, MNGON PAR SHES PA MA
THOB PAR SLOB MA YONGS SU SMIN PAR MI NUS KYI, RANG 'CHING BAR
ZAD DO, ,JI SKAD DU BYANG CHUB SEMS DPA'I SPYOD PA LA 'JUG PA DE
NYID LAS GSUNGS PA, SEMS CAN MOS PA SNA TSOGS PA, ,RGYAL BAS
KYANG NI MI MGU NA, ,

BDAG 'DRA NGAN PAS SMOS CI DGOS, ,DE BAS 'JIG RTEN BSAM PA BTANG,
,ZHES SO, ,YANG DE NYID LAS, SEMS CAN RNAMS LA CHAGS BYAS NA,
,YANG DAG NYID LA KUN NAS SGRIB, ,SKYO BA'I SEMS KYANG 'JIG PAR
BYED, ,THA MAR MYA NGAN GDUNG BAR 'GYUR, ,DE LA SEMS

PA 'BA' ZHIG GIS, ,TSE 'DI DON MED 'DA' BAR 'GYUR, ,RTAG PA MED
PA'I MDZA' BSHES KYIS, ,RTAG PA'I CHOS KYANG 'JIG PAR 'GYUR,
,ZHES BSHAD DO, ,DE BAS NA SLOB MA LA SOGS PA'I 'BRAS BUS 'BREL
PA DANG, 'JIG RTEN PA'I THA SNYAD KYI 'BREL PA GNYI GA LA SNYING

BRTZE BA KHO NAS MA CHAGS PAR DBEN PAR GNAS PAR BYA'O, ,SRID PA
LA RANG BZHIN GYIS CHAGS PA YANG SPANG BAR BYA'O, ,JI SKAD DU,
'PHAGS PA DPUNG BZANGS KYIS ZHUS PA LAS GSUNGS PA, 'JIG RTEN STAG
DANG SBRUL DANG ME 'DRA BAR, ,BSAMS NAS SPANGS TE DBEN LA DGA'
BAR BYA, ,BUD

MED MTSAN NYID SKYES PA'I MTSAN NYID DANG, ,SMAN DANG GLANG CHEN
BRTAG PA'AM SKAR MA'I DPYAD, ,MTSON CHA BRTAG PA'AM RTA DPYAD
RANG BZO'AM, ,BSTAN BCOS NGAN PA SLOB CING KLOG PA SPANG, ,ZHES
SO, ,YANG DE NYID LAS, GLANG CHEN RTA DANG BYA GAG BYA KHYI DANG,
,GONG MO SREG PA DUR PA SKYES PA DANG, ,BUD

MED BU MO BYIS PA RA LUG SOGS, ,'THAB MO 'GYED PA BLTA BAR MI
BYA'O, ,SPRUL PA'I GTAM DANG RANG DBANG BRTEN PA DANG, ,DMAG DANG
GYAD DANG NA CHUNG GTAM NGAG DANG, ,SGRUNG DANG LDE'U DANG SNGON
GYI LO RGYUS GTAM, ,'DOD CHAGS DANG NI SMAD 'TSANG GTAM MI BYA,
,SNGAGS PA GSANG SNGAGS

@84B BZLAS LA BRTZON PA DANG, ,DBYAR ZLA GSUM NI GCIG PUR GNAS
PAR BYA, ,ZHES 'BYUNG NGO, ,YANG DE NYID LAS, LAS KYI DBANG GYUR
BDAG PO MED PA DANG, ,MGON MED RTEN MED TSE RABS GCIG NAS GCIG
,LUS KYI KHA BRGYUD RJES SU RAB 'GRO BA, ,DE YI RJES SU DGE DANG
MI

DGE 'BRANG, ,'TSO DANG MDZA' BSHES DANG NI RNAM PAR 'BRAL, ,MI
SDUG PA DANG PHRAD CING 'DOD PAS GDUNGS, ,NGAN PA SKYE RGAN
'CHI'I SDUG BSNGAL CAN, ,YUL RNAMS KUN TU SONG NA 'ANG MED PA
MIN, ,SHA SBRANG TSA GRANG BKRES DANG NGAL LA SOGS, ,GANG DU SONG
YANG SDUG BSNGAL

NYID YIN PAS, ,YUL LA MNGON DGA'I SEMS NI BYUNG BA NA, ,RNAM RTOG
DE DAG RNAMS KYIS BZLOG PAR BYA, ,'DOD CHAGS SHAS CHE MI GTZANG
SHA TSIL DANG, ,PAGS PA KENG RUS LTA BAS RNAM PAR BZLOG ,BYAMS
DANG SNYING RJE CHUS GDAB ZHE SDANG DANG, ,GTI MUG LA NI RTEN
'BREL LAM

GYIS SO, ,ZHES GSUNGS SO, ,'PHAGS PA N'A G'A RDZU NAS KYANG,
,'JIG RTEN GYI NYES PA DU MA BSTAN NAS, DE LTAR 'DI KUN MI RTAG
BDAG MED DE, ,SKYABS MED MGON MED GNAS MED DE SLAD DU, ,'KHOR BA
CHU SHING SNYING PO MED PA LA, ,MI MCHOG KHYOD KYIS THUGS NI
'BYUNG BAR

MDZOD, ,CES BSHAD DO, ,GZHAN YANG BYANG CHUB SEMS DPA'I SPYOD PA
LA 'JUG PA DANG, GZHON NU BDUN LA GDAMS PA DANG, BSHES PA'I
SPRING YIG DANG, SLOB MA LA SPRING BA LA SOGS PA'I GZHUNG LA
BRTEN TE, SRID PA YA RANG BZHIN GYIS CHAGS PA SPANG BAR BYA'O,
,'DI NI YID

'BYUNG BAR BYA BA'I YAN LAG GO, ,DE LTAR MI MTHUN PA'I PHYOGS
SPANGS NAS TING NGE 'DZIN GYI YON TAN DRAN PAR BYA STE, DE LA
'DIR YON TAN NI GNYIS TE, MTHONG BA'I CHOS LA NYAMS SU MYONG BAR
'GYUR BA DANG, DE LAS GZHAN PA'O, ,JI LTAR ZHE NA, LUS BDE BAR
GNAS PA DANG, NGAG BDE

BAR GNAS PA DANG, SEMS BDE BAR GNAS PA DANG, CHOS SKYONG BA RNAMS
DGA' BA DANG, DE'I MI LUS THOB PA DON YOD PA DANG, STON PA DANG
PHA MA DANG BLA MA'I DRIN BSAMS PA DANG, MI MA YIN PAS MI TSUGS
PA DANG, NAD NYUNG BAR 'GYUR BA DANG, TSE RING BAR 'GYUR BA DANG,
'CHI BA'I

@85A *, ,DUS SU 'GYOD PA MED PA DANG, MKHAS PA RNAMS KYIS BSNGAGS
PA DANG, BZA' BA DANG BTUNG BA DANG GNAS MAL DANG NAD KYI RKYEN
RTZI DANG GOS RNAMS BDE BLAG TU RNYED PA DANG, NYON MONGS PA DANG
LAS LA GNOD PA BYED PA STE, 'DI DAG NI DANG PO'I YON TAN YIN NO,,

GANG 'DOD PA'I SANGS RGYAS KYI ZHING DU SKYE BA DANG, NGAN SONG
GSUM SPANGS PA DANG, MI KHOM PA'I LHAG MA SPANGS PA DANG, BUD MED
DU MI SKYE BA DANG, DBANG PO RNO BA DANG, DKON MCHOG GSUM DANG
BRAL BAR MI 'GYUR BA DANG, DER YANG TING NGE 'DZIN LA DGA' BA
DANG, MNGON PAR RDZOGS PAR

BYANG CHUB PAR 'GYUR BA STE, 'DI NI YON TAN GNYIS PA'O, ,SHIN TU
SBYANGS PAS NI TSE BYIN GYIS BRLABS PA DANG, LHA'I GNAS SU TSE
'DI NYID LA BGROD PA ZHES BYA'O, ,DON 'DI NYID LAS BSAMS TE,
BTZUN PA ZLA BAS RANG GI SLOB MA'I PHYIR, ,ZLA BA'I DKYIL 'KHOR
GSAL BAS NYE BAR

BRGYAN BYAS SHING, RKED CHINGS RIN CHEN SPRIN GYIS 'KHRIGS PAR
'KHYUD GYUR PA'I, ,RI RTZE NAGS KYI MTHONGS DAR CHAR PA MED PA
NI, ,RLUNG LTAR G-YO BA'I RANG BZHIN TSE GTUGS BSKAL PA CHE,
,NAGS MTHANGS [*MTHANG?] RI DAGS RGYU BA'I TSOGS KYIS BSTEN BYAS PA, ,KUN
NAS BZAD PA

DE NA SKYID PA GANG YIN PA, ,DE CI DGA' BA'I NAGS TSAL LHA MO'I
NYAMS PHAG TU, ,THEM GYIS PHEBS PA'I RDO LEB CAN NA'ANG YOD 'GYUR
RAM, ,NAGS KLUNG CHU GTZANG NGOGS BDE DBEN PAR SKYID PA GANG, ,DE
CI LHA YI BU MO DRI ZHIM BYUG PA YI, ,LAN BU'I RGYAN DU THOGS PA
RGYUN LDAN MED

TOG TSOGS, ,MDZES PAS ZIL GNON LHA YI CHU LA'ANG YOD 'GYUR RAM,
,RI SU LA YANGS PA SKYE BO LANG LONG MED PAR RAB BDE BA, ,NYER
SPYOD RGYA CHEN KHOR YUG NAGS TSAL SNGON 'KHRUNGS PHRENG BAS
SGRENGS, ,CHU NGOGS SNYAN PA PHU CHU'I RGYUN SGRA RNGA LTAR SNYAN
PA YIS, ,BDAG CAG NYON MONGS CAN

GYI YUL MA YIN ZHES MGRON LA SGROGS PA BZHIN, ,ZHES BSTAN LA,
SLOB DPON ZHI BA LHAS KYANG, NAGS NA RI DAGS BYA RNAMS DANG,
,SHING RNAMS MI SNYAN RJED MI BYED, ,'GROGS NA BDE BA DE DAG
DANG, ,NAM ZHIG LHAN CIG BDAG GNAS 'GYUR, ,PHUG GAM LHA KHANG

@85B STONG BA'AM, ,LJON SHING DRUNG DU GNAS BCAS TE, ,NAM ZHIG
RGYAB TU MI LTA ZHING, ,CHAGS PA MED PAR 'GYUR ZHIG GU, ,SA
PHYOGS BDAG GIR BZUNG MED PA, ,RANG BZHIN GYIS NI YANGS RNAMS SU,
,RANG DBANG SPYOD CING CHAGS MED PAR, ,NAM ZHIG BDAG NI GNAS PAR

'GYUR, ,LHUNG BZED LA SOGS NYI TSE DANG, ,KUN LA MI MKHO'I GOS
'CHANG ZHING, ,LUS 'DI SBA BA MA BYAS KYANG, ,'JIG MED GNAS PAR
NAM ZHIG 'GYUR, ,DUR KHROD SONG NAS GZHAN DAG GI ,RUS GONG DAG
DANG BDAG GI LUS, ,'JIG PA'I CHOS CAN DAG TU NI, ,NAM ZHIG

MGO SNYOMS BYED PAR 'GYUR, ,ZHES BSHAD DO, ,DE BZHIN DU 'PHAGS PA
ZLA BSGRON MA LA SOGS PA'I MDO RNAMS LAS TING NGE 'DZIN GYI PHAN
YON RGYA CHER SHES PAR BYA'O, ,'DI NI YON TAN RJES SU DRAN PAS
SPROS PA'I YAN LAG GO, ,DE LTAR YON TAN MTHONG NAS SPRO BAR GYUR
PA DES

GNYEN PO YID LA BYA BAS RAB TU SPRO BAR BYA STE, JI SKAD DU BYANG
CHUB SEMS DPA'I SPYOD PA LA 'JUG PA LAS, DE LTAR BZOD PAS BRTZON
'GRUS BRTZAM, ,'DI LTAR BRTZON LA BYANG CHUB GNAS, ,RLUNG MED
G-YO BA MED PA BZHIN, ,BSOD NAMS BRTZON 'GRUS MED MI 'BYUNG,
,ZHES BSTAN

PA LTA BU'O, ,'DI LTAR BDAG GIS RAB TU BRTZON PAS 'DOD PA'I DON
MA BSGRUBS NA, TSE 'DI NI RAB TU G-YO BA YIN PAS YID BRTAN PAR
BYA BA'AM, RING DU GNAS PAR BYA BA'I NUS PA MED PAS SKAD CIG
TZAM YANG G-YENG BAR MI BYA'O SNYAM DU YID LA BYA STE, DON 'DI
NYID THUGS LA BZHAG

NAS, 'PHAGS PA N'A G'A RDZU NA'I ZHAL SNGA NAS, TSE 'DI GNOD MANG
RLUNG GIS BTAB PA YI, ,CHU YI CHU BUR BAS KYANG MI RTAG NA,
,DBUGS 'BYUNG DBUGS RNGUB GNYID KYIS LOG PA LAS, ,SANG KHOM GANG
LAGS DE NI NGO MTSAR CHE, ,ZHES PA DANG, YANG, MGO'AM GOS LA GLO
BUR

ME SHOR NA, ,DE DAG PHYIR BZLOG BGYI BA BTANG NAS KYANG, ,YANG
SRID PAS BGYID SLAD DU 'BAD 'TSAL TE, ,'DI BAS CHES MCHOG DGOS PA
GZHAN MA MCHIS, ,ZHES RGYAL PO MTHAR 'GRO GA ZHON GYI PHYIR GDAMS
PA BYAS SO, ,BTZUN PA ZLA BAS KYANG RANG GI SLOB MA LA 'DI SKAD
DU, MI YI

@86A *, ,DNGOS PO SHIN TU RNYED DKA' RNYED GYUR NAS, ,DON DU
BRNAG PA GANG YIN DE NYID BRTUN DE BSGRUBS, ,MAR ME ME LCE SHUGS
DRAG RLUNG GIS BSKYOD PA LTA'I, ,TSE NI SKAD CIG GNAS PA'I GDENG
YANG YOD MA YIN, ,'DI NI SANG BYA 'DI NI THANG CIG 'OG TU BYA, ,

'DI NI DE RE'U BYA ZHES SKYE BO SEMS PA NA, ,GSHIN RJE BE CON NAG
THOGS ZUR GYIS LTA BA YIS, ,MIG RTZA DMAR KHROS MA RANGS GAD MOS
RE SNYAM 'DEBS, ,SO GA ME TOG RGYAS PA'I DUS 'DI 'BYUNG BAR
'GYUR, ,ZLA BA GSAL BAS MTSON PA'I STON DUS 'DI 'BYUNG ZHES,
,SKYE BO

THAMS CAD DGA' 'GYUR BDAG GI TSE 'DI NI, ,ZAD PAR 'GYUR ZHES SHIN
TU MI DGAR 'GYUR BA MED, ,CES GDAMS SO, ,SLOB DPON ZHI BA'I LHA'I
ZHAL SNGA NAS KYANG, ,YID BRTAN MI RUNG 'CHI BDAG 'DI, ,BYAS DANG
MA BYAS MI SDOD PAS, ,NA DANG MI NA KUN GYIS KYANG, ,GLO BUR

TSE LA YID MI BRTAN, ,ZHES BSHAD DO, ,DE BZHIN DU DPAL NGAG GI
DBANG PHYUG GRAGS PA'I ZHAL SNGA NAS KYANG, 'DI BYA NANG PAR SLAR
YANG 'DI BYA DE NAS GZHAN YANG 'DI BYA ZHES, ,SRID PA G-YO BA'I
RANG BZHIN MA SHES DON MED YID BRTAN TSOL BYED PA'I, ,SKYE DGU
'CHI BDAG KHAR NI CHU SRIN KHA RU

GRU NI ZHUGS PA LTAR, ,BYA BA MTHAR MA PHYIN PAR YUL GYI CHU YI
RBA KLONG NANG DU LHUNG, ,ZHES BSHAD DO, ,DE BZHIN DU SLOB DPON
SA RA HA'I ZHAL SNGA NAS KYANG, DE RING DE BZHIN DU NI SANG SNYAM
PA'I, ,SKYES BU NOR RNAMS PHUN SUM TSOGS 'DOD PA'I, ,SNYIM PA CHU
YIS BKANG BA 'DZAG PA

BZHIN, ,MI MNGON 'DRA'O KVA YE BZHIN BZANGS RNAMS, ,ZHES BSTAN
TO, ,'DI NI GNYEN PO YID LA BYA BAS BRTZON PAR BYA BA'I YAN LAG
GO, ,DE LTAR RAB TU BRTZAN PA DES YAN LAG GNYIS ZUNG DU 'BREL PAR
BYA STE, 'DI LTAR ZHI GNAS DANG LHAG MTHONG DANG THABS DANG SHES
RAB BO, ,CI'I

PHYIR ZHE NA, ZHI GNAS KYIS BRTAN PO NYID MA BYAS PA'I LHAG
MTHONG NI BRTAN PAR MI GNAS TE, MAR ME DANG RLUNG BZHIN NO, ,LHAG
MTHONG DANG BRAL BA'I ZHI GNAS KYIS NI SGRIB PA'I DRA BA RNAMS MA
LUS PAR BYANG BAR MI NUS TE, JI LTAR GZUGS DANG GZUGS MED PA LA
SOGS PA'I ZHI GNAS LHAR

@86B 'KHOR BA LTA BU'O, ,DE BAS NA BYANG CHUB SEMS DPA'I SPYOD PA
LA 'JUG PA LAS, ZHI GNAS RAB TU LDAN PA'I LHAG MTHONG GIS, ,NYON
MONGS RNAM PAR 'JOMS PAR SHES BYAS NAS, ,THOG MAR ZHI GNAS BTZAL
BYA DE YANG NI, ,'JIG RTEN CHAGS PA MED LA MNGON DGAS 'GRUB, ,

CIS BSHAD DO, ,DE BZHIN DU THABS DANG SHES RAB KYANG STE, JI LTAR
ZHE NA, SKU RNAM PA GNYIS GRUB PAR BYA BA YIN PA DANG, SGRIB PA
GNYIS SPANG BAR BYA BA YIN PA'I PHYIR RO, ,DE BAS NA 'PHAGS PA
DRI MA MED PAR GRAGS PAS BSTAN PA DANG, 'PHAGS PA GA YA MGO RI'I
MDO LAS,

THABS DANG BRAL BA'I SHES RAB NI 'CHING BA'O, ,SHES RAB DANG BRAL
BA'I THABS KYANG 'CHING BA'O ZHES GSUNGS SO, ,DE BZHIN DU 'PHAGS
PA SDONG PO BKOD PA LAS, SMON LAM MNGON PAR MI 'GRUB PA'I PHYIR
CHOS KYI YE SHES KHONG DU CHUD PA NI MNGON PAR MI 'GRUB PA'I BDUD
DO, ,BDUD BCU

LAS GCIG TU GSUNGS SO, ,CI'I PHYIR STONG PA NYID KHO NAS DE DAG
MI 'GRUB CE NA, MA YIN TE, 'BRAS BU NI RGYU'I RJES SU 'BRANG BA'I
PHYIR RO, ,DE BAS NA 'PHAGS PA SDONG PO BKOD PA LAS GSUNGS PA,
SMRA BA'I MCHOG NI GANG YANG RUNG, ,CHOS GCIG GIS NI BYUNG BA
MED, ,

GANG YANG BYUNG BA YOD MA YIN, ,'BYUNG BAR 'GYUR BA DE BZHIN MED,
,CES SO, ,DE BZHIN DU 'PHAGS PA RDO RJE'I DRA BA LAS KYANG, GAL
TE STONG PA THABS YIN NA, ,DE TSE SANGS RGYAS NYID MI 'GYUR,
,RGYU LAS 'BRAS BU GZHAN MED PHYIR, ,THABS NI STONG PA NYID MA
YIN, ,

ZHES GSUNGS SO, ,'O NA CI'I PHYIR LUNG LAS STONG PA 'BA' ZHIG
BSGOMS PAS CHOG PAR GSUNGS SHE NA, 'DI NI BDAG TU LTA BA LA SOGS
PA STONG PA NYID DANG 'GAL BAR 'JUG PA DE DAG GI PHYIR STONG PA
NYID KYI CHE BA BSTAN PA STE, DE LTAR YANG 'PHAGS PA RDO RJE'I
DRA BA DE NYID LAS, LTA BA

RNAMS LAS LOG RNAMS DANG, ,BDAG TU LTA BA TSOL RNAMS KYIS, ,BDAG
TU 'DZIN PA BZLOG PA'I PHYIR, ,RGYAL BA RNAMS KYIS STONG PA
BSTAN, ,DE PHYIR DKYIL 'KHOR 'KHOR LO ZHES, ,THABS BDE BA YI SDOM
PA STE, ,SANGS RGYAS NGA RGYAL RNAL 'BYOR GYIS, ,SANGS RGYAS NYID
YUN

@87A *, ,MI RUNG 'GYUR, ,ZHES STONG PA NYID 'BA' ZHIG MI BSTEN
GYI, LHA'I SKU BSGOM PAR BYA'O, ,ZHES GSUNGS SO, ,DE BAS NA
RDZOGS PAR BYANG CHUB PAR BYA BA LA NI STONG NYID SNYING RJE'I
SNYING PO CAN BSGOM GYI, STONG PA NYID 'BA' ZHIG MA YIN NO, ,LUNG
DAG NI

DGONGS PA DANG LDAN PA STE, JI LTAR MAndALA PHUL BA LAS, PHA ROL
TU PHYIN PA DRUG THOB PAR BSTAN PA LTA BU STE, DE BAS NA LUNG LA
SGRA JI BZHIN PAR MI GZUNG STE, 'ON KYANG STONG PA NYID LA GOMS
PA PHUL DU PHYIN PA NA DGE BA'I LAS THAMS CAD RANG GI NGANG LAS
'BYUNG STE, DANG POR SEMS CAN

GYI DON GYI PHYIR STONG PA NYID LA ZHUGS PA NAS, NYAN THOS LTAR
ZHI BA NYID DU MI 'GYUR TE, JI TZAM DU STONG PA NYID BRTAN PA DE
TZAM DU SEMS CAN DE LTAR MA RTOGS PA RNAMS LA SNYING RJE SKYE
STE, JI SKAD DU 'PHAGS PA N'A G'A RDZU NA'I ZHAL SNGA NAS BSHAD
PA, DE LTAR RNAL 'BYOR PA RNAMS KYIS, ,

STONG NYID 'DI NI BSGOM BYAS NA, ,BLO NI GZHAN DON LA DGA' BAR,
,'GYUR BA NYID DU DOGS PA MED, ,CES SO, ,GZHAN YANG, CHOS LA BDAG
MED MKHAS PA NI, ,RANG BZHIN MED LA GOMS BYAS PAS, ,PHYIN CI LOG
LAS BYUNG BA YI, ,NYON MONGS SGRIB PA MED PAR SPONG, ,ZHES

DBU MA'I RGYAN LAS BSHAD PA'I RIGS PAS NYON MONGS PA SPONG BAR
'GYUR TE, GANG GIS SNYING RJE YANG MA SPONGS LA, NYON MONGS PA
YANG ZHI BA DE LA NI 'JIG RTEN PA DANG 'JIG RTEN LAS 'DAS PA'I
YON TAN RNAMS TSEGS MED PAR 'GRUB PAR 'GYUR TE, DE BAS NA RGYU'I
GTZO BOR 'GYUR BA DANG, DE 'BA'

ZHIG LAS KYANG YON TAN MANG PO 'BYUNG BA LA DGONGS TE, 'PHAGS PA
RNAM PAR SNANG MDZAD MNGON PAR RDZOGS PAR BYANG CHUB PA LAS,
MTSAN MAR BCAS PA MTSAN BCAS KYIS, ,DNGOS GRUB DAM PA RGYAL BAS
BZHED, ,MTSAN MA MED LA GNAS PAS NI, ,MTSAN MAR BCAS PA'ANG 'GRUB

TU RUNG, ,DE BAS RNAM PA THAMS CAD DU, ,MTSAN MA MED PA BSTEN PAR
BYA, ,ZHES BYA BA LA SOGS PA GSUNGS PA, STONG PA NYID 'BA' ZHIG
GIS CHOG PAR GSUNGS PA NYID DO, ,'DI NI 'BREL PAR BYA BA'I YAN
LAG GO, ,DE LTAR YAN LAG BRGYAD DANG LDAN PA DES GNAS RJES SU

@87B MTHUN PAR KHA ZAS DANG SPYOD LAM DANG RJES SU MTHUN PA DANG,
GOS DANG GROGS RJES SU MTHUN PA DANG LDAN PAR BYAS LA SEMS MNYAM
PAR GZHAG PAR BYA'O, ,DE LA RJES SU MTHUN PA'I GNAS NI, 'PHAGS PA
DPUNG BZANGS KYIS ZHUS PA LAS GSUNGS PA, RANG SANGS RGYAS DANG
BDE GSHEGS

NYID SKYES DANG, ,RGYAL BA SNGON CHAD GANG NA BZHUGS PA YI, ,GNAS
GANG BSOD NAMS LDAN ZHING YID DGA' BA'I, ,LHA DANG LHA MIN LA
SOGS PHYAG 'TSAL MCHOD, ,GSO SBYONG SDOM PA DANG NI LDAN PA YIS,
,BDAG NYID DAG PAR BYA PHYIR BSTEN BYA BA, ,DE LTA BU NI MA RNYED
GZHAN YANG

NI; ,CHU BO CHU KLUNG 'BAB CHU YOD PA DANG, ,PADMA AUTPALAS NI
BRGYAN PA'I MTSO, ,SKYE BO RNAMS NI SHIN TU MI RGYU BA, ,DNGAS
SHING ZHIM PA'I CHU NI MANG BA DANG, ,MI BZAD GDON RNAMS KYANG NI
MI GNAS PA, ,ME TOG 'BRAS BU GTZANG MA YOD PA DANG, ,SMAN LJONGS
LJON SHING SNA TSOGS DKRIGS

PA DANG, ,SA STENGS GNAS MAL SHIN TU GTZANG BA DANG, ,GANG NA
STAG GZIG SENG GE MED PA DANG, ,YID 'ONG MNYAM ZHING TSER MA MED
PA DANG, ,MI YI DNGOS GRUB GNAS SU BSGRAGS PA YIN, ,GROG PO GROG
MKHAR THAL BA SKRA SHAD DANG, ,NYAL NYIL SOL BA TSA SGO TSOGS
BCAS SPANG, ,

DER NI SA BRKOS SBYANGS NAS GNAS BRTZIGS PA, ,DRO LA BRTAN ZHING
'JIM PAS ZHAL ZHAL BYA, ,SHAR RAM BYANG NGAM NUB TU SGO GDOD
CING, ,LHO PHYOGS SU NI NAM YANG SGO MI GDOD, ,CES GSUNGS TE, 'DI
NI RJES SU MTHUN PA'I GNAS SO, ,KHA ZAS KYANG RJES SU CHAGS PA
MED PA DANG, TSOD

ZIN PA DANG, LUS KYI STOBS DANG 'TSAM PA DE LTAR BZA' STE, DE BAS
NA 'PHAGS PA KLU SGRUB KYI ZHAL SNGA NAS, KHA ZAS SMAN DANG 'DRA
BAR RIGS PA YIS, ,'DOD CHAGS ZHE SDANG MED PAR BSTEN BGYI STE,
,RGYAGS PHYIR MA LAGS SNYEMS PA'I PHYIR MA LAGS, ,'TSAG PHYIR MA
LAGS

LUS GNAS 'BA' ZHIG PHYIR, ,ZHES BSHAD DO, ,CHAGS PAR GYUR PA'I
NYES PA NI, JI SKAD DU, 'PHAGS PA GANG POS ZHUS PA LAS GSUNGS PA,
ZHIM PO'I RO LA ZHEN CING CHAGS, ,SKYON RNAMS MTHONG BAR MA GYUR
PAS, ,BDUD KYIS GLAGS NI RNYED 'GYUR TE, ,MCHIL PAS

@88A *, ,BZUNG BA'I NYA BZHIN NO, ,ZHES GSUNGS SO, ,DE BZHIN DU
'PHAGS PA DPUNG BZANGS KYIS ZHUS PA LAS KYANG, DPER NA RMA YI GSO
DANG BSAL BA'I PHYIR, ,NAD PA DAG LA SMAN NI SBYIN PA LTAR, ,DE
BZHIN 'DIR YANG BKRES PA'I SDUG BSNGAL DAG ,

BSAL PHYIR RGYAL BAS KHA ZAS BZA' BAR GSUNGS, ,LA LA LAM GYIS DUB
CING 'GRO BA'I TSE, ,BKRES SKOM GDUNGS PAS RANG GI BU YI SHA ,ZA
BA BZHIN DU RNAL 'BYOR SEMS DMAN ZHING, ,'TSE DANG RGYAGS PHYIR
BZA' BAR MI BYA'O, ,MANG DU BLUGS PAS RTZOL MED MTHO BA LA, ,DE

BZHIN NYUNG DUS SRANG NI DMA' 'GYUR LA, ,RAN PAS SKAD CIG MNYAM
PAR 'GRO BA LTAR, ,LUS CAN KHA ZAS DE LTAR BZA' BAR BYA, ,DPER NA
KHANG RNYING MI ZHIG BYA BA'I PHYIR, ,MI YIS KA BA BZANG PO
'DZUGS PA LTAR, ,DE BZHIN LUS KYI 'KHRUL 'KHOR GNAS PA DANG,
,SHING RTA'I MIG

SKUD BZHIN DU KHA ZAS BZA', ,'DOD PA'I KHAMS NI KHA ZAS KYIS GNAS
ZHES, ,RGYAL BAS CHOS GCIG TU NI BKA' STZAL PA, ,LUS NI CHU SHING
BZHIN DU RIG BYA STE, ,SEMS NI BZA' BTUNG SOGS LA CHAGS MI BYA,
,ZHES GSUNGS SO, ,DE BZHIN DU LUS KYI NYAMS DMA' BA

LTAR NA RNAL 'BYOR PA THAMS CAD KYIS KYANG SMYUNG BAR GNAS PAR MI
BYA STE, JI SKAD DU 'PHAGS PA RAB TU GRUB PAR BYED PA LAS GSUNGS
PA, DUB PAR GYUR PA'I SKYON YOD PHYIR, ,SMYUNG BAR GNAS PA SMAD
PAR BSHAD, ,CES SO, ,GAL TE LUS LA DUB PA MED PA LTA NA NI LUS
YANG BAR

BYA BA'I PHYIR RNAL 'BYOR PA THAMS CAD KYIS KYANG SMYUNG BAR GNAS
PAR BYA STE, JI SKAD DU 'PHAGS PA DPUNG BZANGS KYIS ZHUS PA LAS,
BU GCIG LUS DAG BYA PHYIR SMYUNG BYA ZHES, ,BDE BAR GSHEGS PA NAM
YANG MI GSUNG YANG, ,LUS 'DI MI GTZANG PAGS PA SHA KHRAG RKANG,
,KLAD RGYAS

RGYA MA MCHER MCHIN MKHAL MA ZHAG, ,MKHRIS PA BAD KAN KHU CHU
PHYI SA DANG, ,GCIN SNABS BA SPU SKRA DANG RUS PA DANG, ,MIG DANG
RNA BA SNA DANG KHA DANG NI, ,BSHAD SGO MTSAN MA BU GA DGU PO YI,
,RMA NAS DRI MA SNA TSOGS MI GTZANG BA, ,'DZAG PA'I RGYUN NI RTAG
TU 'BYUNG BA YIN, ,DE LTAR YAN

@88B LAG THAMS CAD 'DUS PA DANG, ,SA CHU ME RLUNG NAM MKHA' RNAMS
DANG LDAN, ,CI BZHIN LAS KYI RJES SU 'BRANG BA'I LUS, ,THAMS CAD
LDAN PA'I GZUGS LA GNAS PA YI, ,BSHANG GCI RNAMS DANG MCHIL MA
BAD KAN DANG, ,'DI DAG ZAD PAR BYA PHYIR SMYUNG BAR GSUNGS, ,DRI
MA ZAD

NAS MI YI LUS DAG NA, ,RANG GI 'BYOR PHYIR SGRUB LA BDE BAR 'JUG
,CES GSUNGS SO, ,GROGS PO NI MED PA'AM RJES SU MTHUN PA BSTEN TE,
JI SKAD DU BCOM LDAN 'DAS KYIS MDO SDE DE DANG DE DAG LAS GSUNGS
PA, MANG PO DAG NI RTZOD PAR 'GYUR, ,GNYIS PO DAG NI GTAM BCAS
'GYUR, ,GZHON NU MA YI GDU

BU BZHIN, ,GCIG PU ZHIG NI GNAS PAR BYA, ,ZHES SO, ,RJES SU MTHUN
PA NI 'PHAGS PA DPUNG BZANGS KYIS ZHUS PA LAS GSUNGS PA, NAM YANG
'KHOR LO GCIG PA'I SHING RTA NI, ,RTA DANG LDAN YANG LAM DU MI
'GRO LTAR, ,DE BZHIN SGRUB PA PO NI GROGS MED NA, ,LUS CAN DNGOS
GRUB THOB PAR MI 'GYUR RO, ,DE NI

BLO LDAN GZUGS BZANG GTZANG SBRA CHE, ,RIGS NI BTZUN ZHING CHOS
LA GZHOL BA DANG, ,SPOBS PA CHE LA DPA' ZHING DBANG PO THUL,
,SNYAN PAR SMRA ZHING SBYIN PHOD SNYING RJE CAN, ,BKRES DANG SKOM
DANG NYON MONGS BZOD PA DANG, ,BRAM ZE DANG NI LHA GZHAN MCHOD MI
BYED, ,SGRIN ZHING GZO

LA BYAS PA GZO BA DANG, ,DKON MCHOG GSUM LA DAD PA GROGS PO YIN,
,DE LTA'I YON TAN MA LUS LDAN PA DAG ,RTZOD PA'I DUS SU SHIN TU
DKON PAS NA, ,YON TAN PHYED DAM BZHI CHA BRGYAD CA CAN, ,DE LTA
BU NI SNGAGS PAS GROGS POR BSTEN, ,ZHES SO, ,'DIR NI SPROS PA

GCOD PA DANG, SPROS PA DANG BRAL BA'I DBANG GIS GROGS PO MED
PA'AM, RJES SU MTHUN PA'I GROGS PO DANG LDAN PAR BYA'O, ,DE BZHIN
DU JI TZAM GYIS GNOD PA DE TZAM GYIS GOS LA BRTEN GYI TSOGS DANG
BCAS SHING LHAG PAR CHAGS PAR GYUR PA'I GOS DANG GNAS MAL BSTEN
PAR MI BYA

STE; 'PHAGS PA DPUNG BZANGS KYIS ZHUS PA LAS JI SKAD DU GSUNGS
PA, GTZUG PHUD BZHAG STE SKRA NI BREGS NAS SU, ,'BYUNG KHUNGS
TSON GYIS GOS KYI KHA DOG BSGYUR, ,GOS DKAR DANG NI SHING LO'AM
GSO MA'AM, ,ZAR MA'I SHING SHUN RNAMS KYI GOS BGO'O, ,ZHES SO, ,

@89A *, ,YANG 'PHAGS PA RAB TU GRUB PAR BYED PA LAS, SNGAGS ZLOS
KHYIM PA MKHAS PA YIS, ,KHA DOG BSGYUR BA'I GOS MI BGO, ,ZHES
GSUNGS TE, 'DI DAG NI RNYED SLA BAR BYA BA DANG, SGEG PA NYID
DGAG PAR BYA BA'I DON YIN NO, ,RJES SU MTHUN PA'I SPYOD

LAM NI GSUM STE, LEGS PAR GNAS PA DANG, SDUG BSNGAL GNON PA DANG,
KHYAD PAR DU 'GRO BA'O, ,DE LA LEGS PAR GNAS PA NI JI LTA BU'I
SPYOD LAM GYIS GNAS KYANG DES SEMS LA RMA MI 'BYUNG BA STE, JI
SKAD DU 'PHAGS PA SDONG PO BKOD PA LAS, BYANG CHUB SEMS NYAMS

PAR BYED PA'I DGE BA'I RTZA BA RTZOM PA THAMS CAD NI BDUD KYI LAS
SO ZHES GSUNGS LA, BYANG CHUB SEMS DPA'I SPYOD PA LA 'JUG PA LAS
KYANG, SEMS BSRUNGS BRTUL ZHUGS MA GTOGS PA, ,BRTUL ZHUGS MANG
POS CI ZHIG BYA, ,ZHES BSHAD LA, YANG DE NYID LAS, BDAG

NI RNYED DANG BKUR STI DANG, ,LUS DANG 'TSO BA MED BLA ZHING,
,DGE BA GZHAN YANG NYAMS BLA YI, ,SEMS NI NAMS KYANG NYAMS MI
BYA, ,ZHES BSTAN TE, DE BAS NA DUS DANG GNAS SKABS THAMS CAD DU
YANG SEMS LA MI GNOD PA'I SPYOD LAM SPYAD DO, ,DE BAS NA SLOB
DPON

dOMBI PA'I ZHAL NAS, SLOB SBYONG SLOB SBYONG SPYAD PA DANG, ,BRAM
ZE NA YANG GTZANG SBRA NYID, ,RTAG TU GTZANG SBRA'I SPYOD PA BYA,
,SEMS LA GNOD PA MA YIN NO, ,ZHES BSHAD DO, ,SDUG BSNGAL GNON PA
NI LAM YID LA BYED PAS GRANG BA DANG TSA BA DANG, BKRES PA DANG
SKOM PA LA SOGS

PA'I SDUG BSNGAL MA LUS PAS MI G-YO BAR BYA STE, BYANG CHUB SEMS
DPA'I SPYOD PA LA 'JUG PA LAS JI SKAD GSUNGS PA, NYA PA GDOL PA
ZHING PA LA SOGS PA, ,RANG GI 'TSO BA TZAM ZHIG SEMS PA YANG,
,GRANG DANG TSA LA SOGS PA'I GNOD BZOD NA, ,'GRO BA'I DON PHYIR
BDAG LA CIS MI

GZOD, ,CES SO, ,DE BZHIN DU 'PHAGS PA DPUNG BZANGS KYIS ZHUS PA
LAS KYANG, 'DOD LA MA CHAGS LUS KYIS NYON MONGS BZOD, ,CES GSUNGS
LA, DE BZHIN DU 'PHAGS PA 'JIG RTEN GSUM LAS RNAM PAR RGYAL BA'I
BKA' LAS KYANG, LUS KYI NYON MONGS SPYAD PA LAS, ,

@89B DNGOS GRUB RNAM GSUM THOB PAR 'GYUR, ,ZHES GSUNGS SO, ,DE
BZHIN DU DPAL GSANG BA 'DUS PA LAS KYANG, 'DOD CHEN SDUG BSNGAL
CHEN PO YIS, ,RANG GI SDUG BSNGAL ZHI BAR BYA, ,ZHES GSUNGS PA
DANG, SDUG BSNGAL 'BRAS BU DANG BCAS PA RNAMS NI RAB TU DGA'
BZHIN DU

BSTEN PAR BYA'I, SEMS KYI NGANG TSUL SNGAR BA NYID DU MI BYA'O,
,DE BAS NA 'PHAGS PA DPUNG BZANGS KYIS ZHUS PA LAS, LHA YI BDE BA
DANG NI 'BYOR PA DANG, ,TSE DANG STOBS GZUGS PHUN SUM TSOGS PA
DANG, ,THOS MANG MDANGS BZANG GCIG TU YID GZHUNGS DANG, ,DBANG
THANG

CHE KUN DKA' THUB STOBS KYIS THOB, ,CES GSUNGS SO, ,KHYAD PAR DU
'GRO BA'I SPYOD LAM NI DES MNYAM PAR MA BZHAG PA NA SHES RAB KYI
PHA ROL TU PHYIN PA BKLAGS PA DANG, TSA TSA GDAB PA DANG, BSKOR
BA BYA BA LA SOGS PA BSOD NAMS KYI TSOGS LA GUS PA NYID DU BYA
STE, DE LTAR YANG

'PHAGS PA KHRO BO'I RGYAL PO GDONG DRUG PA'I RGYUD LAS GSUNGS PA,
LANGS NAS BCOM LDAN 'DAS KYI YUM, ,SHES RAB PHA ROL PHYIN PA
BKLAGS, ,ZHES GSUNGS SO, ,'PHAGS PA DPUNG BZANGS KYIS ZHUS PA LAS
KYANG GSUNGS PA, GTZANG ZHING DBEN PA'I SA PHYOGS RNAMS

SU NI, ,'JIM PA'AM NI BYE MA LAS BYAS PA'I, ,BDE GSHEGS MCHOD
RTEN RTEN 'BREL SNYING PO CAN, ,SDIG PA SBYANG PHYIR RTAG TU GDAB
PAR BYA, ,ZHES GSUNGS SO, ,DE BZHIN DU 'PHAGS PA 'JIG RTEN GSUM
LAS RGYAL BA'I CHO GA ZHIB MO LAS KYANG, MKHAS PAS MCHOD RTEN LAS

BYA ZHING, ,DE BZHIN DAM PA'I CHOS KYANG BKLAGS, ,DGE BA CUNG ZAD
GZHAN DAG KYANG, ,CUNG ZAD ZIN NAS 'DI DAG KYANG, ,DNGOS GRUB
MCHOG NI THOB 'DOD PAS, ,RTAG TU SEMS CAN RNAMS LA BSNGO, ,ZHES
GSUNGS SO, ,DE BAS NA JI TZAM DU SEMS LA MI GNOD PA'I BSOD

NAMS DANG YE SHES KYI TSOGS G-YENG BA DANG BCAS PA RNAMS SEMS CAN
LA PHAN PAR 'DOD PAS RAB TU GUS PAR BYAS PA BRTZAMS TE, 'DI NI
RJES SU MTHUN PA'I SPYOD PA RNAM PA GSUM MO, ,DE LTAR TSOGS THOB
PA DES SPYOD LAM RNAM PA BZHI GANG BDE BAR GNAS TE, MTSAN MA DANG
BCAS

@90A *, ,PA'AM, MTSAN MA MED PA'I RNAL 'BYOR LA SEMS MNYAM PAR
GZHAG PAR BYA'O, ,DE LTAR SEMS MNYAM PAR 'JOG PA DES NYES PA LNGA
SPONG BA'I PHYIR SPONG BA'I 'DU BYED BRGYAD BSTEN PAR BYA STE, DE
LA NYES PA LNGA NI DBUS DANG MTHA' RNAM PAR 'BYED PA'I TSIG LE'UR

BYAS PA LAS, LE LO DANG NI GDAMS NGAG RNAMS, ,BRJED DANG BYING
DANG RGOD PA DANG, ,'DU MI BYED DANG 'DU BYED DE, ,'DI DAG NYES
PA LNGAR 'DOD DO, ,ZHES GSUNGS SO, ,DE DAG GI GNYEN PO SPONG BA'I
'DU BYED BRGYAD KYANG DE NYID LAS GSUNGS TE, GNAS DANG DE LA GNAS
PA DANG, ,RGYU DANG

'BRAS BU NYID DU'O, ,DMIGS PA BRJED PAR MA GYUR DANG, ,BYING DANG
RGOD PA RTOG PA DANG, ,DE SPONG MNGON PAR 'DU BYED DANG, ,ZHI TSE
RNAL DU 'JUG PA'O, ,ZHES SO, ,DE LTAR YAN LAG YONGS SU RDZOGS PA
DES ZHI GNAS DANG LHAG MTHONG BSGOM PAR BYA BA LAS, 'DIR ZHI GNAS
DE

NI GNYIS TE, KHA NANG DU BLTAS PAS THOB PA DANG KHA PHYIR BLTAS
PA LA DMIGS PA'O, ,DE LA KHA NANG DU BLTAS PA LA YANG GNYIS TE,
LUS LA DMIGS PA DANG, LUS LA BRTEN PA LA DMIGS PA'O, ,DE LA LUS
LA DMIGS PA LA YANG GSUM STE, LUS NYID LA

LHA'I RNAM PAR DMIGS PA DANG, KENG RUS LA SOGS PA MI SDUG PAR
DMIGS PA DANG, KHA tV'I GA LA SOGS PA MTSAN MA KHYAD PAR CAN LA
DMIGS PA'O, ,LUS LA BRTEN PA LA DMIGS PA YANG LNGA STE, DBUGS LA
DMIGS PA DANG, MTSAN MA PHRA MO LA DMIGS PA DANG, THIG LE

LA DMIGS PA DANG, 'OD ZER GYI YAN LAG LA DMIGS PA DANG, DGA' BA
DANG BDE BA LA DMIGS PA'O, ,KHA PHYIR BLTAS PA LA DMIGS PA LA
YANG GNYIS TE, KHYAD PAR CAN DANG, PHAL PA'O, ,DE LA KHYAD PAR
CAN LA YANG GNYIS TE, SKU LA DMIGS PA DANG, GSUNG LA DMIGS PA'O,,

'DI DAG NI ZHI GNAS LA 'JUG PA'I YAN LAG GO, ,JI LTAR BSGOM PA LA
'DIR MI BRJOD DE, GZHUNG SHIN TU MANG POR 'GYUR BAS 'JIGS PA'I
PHYIR DANG, BLA MA DAM PAS NYAMS SU MYONG BA'I MAN NGAG LA BRTEN
PAR RIGS KYI, BSGOM PAR BYA BA'I MAN NGAG NI YI GER GNAS PA'I
SHES

@90B PAR DKA' BA'I PHYIR DANG, ZHI BA TU NI ZHI GNAS DANG LHAG
MTHONG BSTAN PA LAS BSHAD PA'I PHYIR RO, ,ZHI GNAS KYI 'BRAS BU
NI LHAG MTHONG YIN LA, LHAG MTHONG GI 'BRAS BU NI ZHI GNAS DANG
LHAG MTHONG ZUNG DU 'BREL PA YIN TE, DE YANG DNGOS PO GANG YANG
MI GNAS PAS DNGOS PO MED PA

BYE BRAG TU MTHONG LA, DE NYID KYI TSE SEMS RTZE GCIG TU GYUR PAS
DMIGS PA DU MA RAB TU RGYUG PA RAB TU ZHI BAR GNAS PA'I PHYIR RO,
,DE LTAR ZHI GNAS DANG LHAG MTHONG ZUNG DU 'BREL PA'I GNAS SKABS
'DIR YE SHES KYI DMIGS PA GANG YIN PA DANG, YE SHES NYID TSUL JI
LTAR GNAS PA DANG,

RNAL 'BYOR SPYOD PA PA'I ZHI GNAS DANG LHAG MTHONG DANG, BDAG CAG
DBU MA PA'I ZHI GNAS DANG LHAG MTHONG ZUNG DU 'BREL PA LA KHYAD
PAR CI YOD PA DAG LA, BDAG GI BLO RAB TU 'PHRO BAR BZOD MOD KYI,
'DIR NYAMS SU BLANG BA'I THABS TZAM GSAL BAR BYED 'DOD KYI, GRUB
PA'I MTHA' GTAN LA

'BEBS PAR 'DOD PA NI MA YIN PA DANG, 'PHAGS PA N'A G'A RDZUN LA
SOGS PAS GSAL BAR MDZAD PA LAS, CUNG ZAD KYANG SUS KYANG SMRAR
MED PA'I PHYIR RGYA CHER MA SPROS SO, ,DA NI GZHAN 'DI BRJOD PAR
BYA STE, CI MTSAN MA DANG BCAS PA'I ZHI GNAS MDUN DU MA BYAS PAR
LHAG MTHONG SKYE BAR

RUNG BA YIN NAM ZHE NA, DE NI RUNG BA NYID DE, MTSAN MA MED PA'I
ZHI GNAS SO SOR RTOG PA'I SHES RAB NYID LAS MTSAN MA MED PA'I
LHAG MTHONG RNAM PAR MI RTOG PA'I YE SHES 'BYUNG STE, DE LTAR
YANG 'PHAGS PA 'OD SRUNGS KYIS ZHUS PA LAS, SHING GNYIS DRUD PA
LAS NI ME 'BYUNG STE, ,BYUNG

BA DE YIS DE NYID BSREG PA LTAR, ,DE BZHIN SHES RAB DBANG PO
SKYES NAS KYANG, ,SKYES PA DE YIS DE NYID SREG PAR BYED, ,CES
GSUNGS SO, ,SO SOR RTOG PA'I SHES RAB NI ZHI GNAS MA YIN TE, RNAM
PA DU MAS DMIGS SO ZHE NA, DE LTA NA NI ZHI GNAS KYANG ZHI GNAS
MA YIN TE, SKAD CIG DU MA DANG

CHA SHAS DU MA LA DMIGS PA'I PHYIR RO, ,GZHAN YANG ZHI GNAS LAS
LHAG MTHONG LA 'JUG PA NA YANG JI LTAR SO SOR RTOG PA'I SHES RAB
KYIS MTSAMS SBYOR BAR MI BYED, DE MI BYED PA NI 'GA' ZHIG TU ZAD
DO, ,DE LA 'DI'I RIM PA YANG LUS KHO NA LA BRTAGS PAS 'GRUB PA
STE, 'PHAGS PA N'A G'A RDZU NA'I ZHAL SNGA NAS,

@91A *, ,'JIG RTEN RNAM PAR RTOG LAS BYUNG, ,RNAM PAR RTOG PA
SEMS LAS BYUNG, ,SEMS KYANG LUS LAS BYUNG BAS NA, ,DE PHYIR LUS
LA DPYAD PAR BYA, ,ZHES BSHAD LA, 'PHAGS PA N'A G'ARDZU NA'I ZHAL
SNGA NAS KYANG BSHAD PA, LUS MED RNAM PAR SHES PA NI, ,MED CES

BYA BA RTOG PAR GYIS, ,ZHES BSHAD CING, MDO LAS KYANG, RNAM PAR
SHES PA NI LUS LAS MI 'DA'O ZHES GSUNGS SO, ,DE BAS NA CHOS THAMS
CAD SEMS LA BSDU BA DANG, SEMS LUS LA BSDU BA DANG, LUS CHOS KYI
DBYINGS SU NYE BAR RNAL 'BYOR DU BYA BA 'DI NI MAN NGAG GO, ,

YANG NA LUS DANG SEMS THA DAD PA LA DMIGS PAR BYA STE, 'DI'I MAN
NGAG NI SANGS RGYAS RJES SU DRAN PA LAS SHES PAR BYA'O, ,DE BAS
NA MTSAN MA DANG BCAS PA'I ZHI GNAS LA BRTEN PA BAS NI, MTSAN MA
MED PA'I ZHI GNAS LA DMIGS NAS LHAG MTHONG BSKYED PA'I PHYOGS 'DI

BSNGAGS TE, DE'I GNAS PA BRTEN PA DANG, ZHI GNAS 'BA' ZHIG GIS
NYON MONGS PA RAB TU GNON CING SEL BA DANG, 'BRAS BU DANG RJES SU
MTHUN PA'I RGYU YIN PA'I PHYIR RO, ,'DIR NI BDAG GI BLA MA'I MAN
NGAG LAS BYUNG 'DI BRIS PAS, ,NYE BAR 'PHEL BA'I DGE BA'I ZLA ZER
DRI MA

MED PA DES, ,'GRO BA'I MI SHES RAB RIB MUN BSAL GDUNG BA ZHI BYAS
TE, ,SHES RAB MIG GIS DE BZHIN NYID YUL RAB GSAL THOB PAR SHOG
,BDAG KYANG RNAM PAR G-YENG SOGS RLUNG SOGS RAB ZHI MUN BSAL NAS,
,MYUR DU THUB DBANG RNAMS DANG SPYOD YUL GCIG LA

LTA BAR SHOG ,TING NGE 'DZIN GYI TSOGS KYI LE'U ZHES BYA BA SLOB
DPON BYANG CHUB BZANG POS MDZAD PA RDZOGS SO,, ,,RGYA GAR GYI
MKHAN PO BIRYA TZANDRA LAS ZHUS TE, BOD KYI LO TZ'A BA DGE SLONG
CHOS KYI SHES RAB KYIS BSGYUR CING ZHUS TE GTAN LA PHAB PA,, ,,

