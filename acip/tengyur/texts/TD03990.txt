@66A *, ,'PHAGS PA CHOS BZHI PA'I RNAM PAR
BSHAD PA, 'JAM DPAL GZHON NUR GYUR PA LA PHYAG 'TSAL LO, ,BYANG
CHUB SEMS DPA' SEMS DPA' CHEN POS CHOS BZHI PO 'DI DAG JI SRID
'TSO'I BAR DU SROG GI PHYIR YANG YONGS SU GTANG BAR MI BYA'O

ZHES BYA BA'I MDO 'DI CI'I PHYIR BRTZAMS SHE NA, THEG PA CHEN PO
LA YANG DAG PAR ZHUGS PA BLA NA MED PA'I BYANG CHUB THOB PAR BYA
BA'I THABS LA MGO RMONGS PA RNAMS LA YANG DAG PAR BSTAN PA'I
PHYIR DANG, BAG MED PA RNAMS YANG DAG PAR 'DZIN DU GZHUG PA'I
PHYIR DANG, KUN TU ZHUM PA RNAMS

YANG DAG PAR GZENGS BSTOD PA'I PHYIR DANG, YANG DAG PAR ZHUGS PA
RNAMS YANG DAG PAR RAB TU DGA' BAR BYA BA'I PHYIR RO, ,BZHI ZHES
GRANGS SMOS PA NI RGYA CHE BAR DOGS NAS DE DAG NYAN MI 'DOD PA
YONGS SU SPANG BAR BYA BA'I PHYIR RO, ,GRANGS SMOS NA BDE BLAG TU
DRAN PA'I PHYIR RO, ,'OG NAS

'BYUNG BA'I BZOD PA DANG, DES PA GNYIS DGOS PA GCIG PAS THA MI
DAD PA'I PHYIR RO, ,THEG PA CHEN PO LA YANG DAG PAR ZHUGS PA
RNAMS KYI RNAM GRANGS MANG YANG MING GNYIS SMOS PA NI RGYU GSUM
GYIS TE, MOS PA DANG, SBYOR BA DANG, KHONG DU CHUD PAS SO, ,MOS
PAS JI LTA BU ZHE NA, SHES

BYA ZAB MO LA MOS PA'I PHYIR BYANG CHUB SEMS DPA'O, ,MTHU CHEN PO
LA MOS PA'I PHYIR SEMS DPA' CHEN PO'O, ,SBYOR BAS JI LTA BU ZHE
NA, BDAG KYANG BLA NA MED PA YANG DAG PAR RDZOGS PA'I BYANG CHUB
KYI PHYIR RAB TU BRTZON PA'I PHYIR DANG, SEMS CAN THAMS CAD SDUG
BSNGAL LAS YONGS SU

BSKYAB PA'I PHYIR RO, ,KHONG DU CHUD PAS JI LTA BU ZHE NA, STOBS
GNYIS KYIS BYANG CHUB RTOGS PAR 'GYUR BA'I PHYIR TE, GNYIS GANG
ZHE NA, BLO'I STOBS DANG, BRTZON 'GRUS KYI STOBS TE, MI SHES PA
DANG, BRTZON 'GRUS CHUD DUS NI BYANG CHUB RTOGS PAR MI NUS SO,
,JI SRID 'TSO'I

@66B BAR DU YONGS SU GTANG BAR MI BYA'O ZHES BYA BAS NI, CHOS DE
RNAMS LA RGYUN DU BYA BA NYID STON TO, ,SROG GI PHYIR YANG ZHES
BYA BAS NI GUS PAR BYA BA NYID DO, ,CI'I PHYIR CHOS BZHI ZHES BYA
STE, MI NYUNG MI MANG ZHE NA, BYANG CHUB KYI TSOGS KYI BAR CHAD
BYED PA'I CHOS BZHI STE, DE DAG GI GNYEN POR BZHI'O

BAR CHAD BYED PA'I CHOS BZHI PO DAG GANG ZHE NA, DON DU MI GNYER
BA NYID DANG, THABS MI SHES PA NYID DANG, SEMS CAN LA MI PHYOGS
PA NYID DANG, YUL LA MNGON DU PHYOGS PA NYID DO, ,YANG BZHI STE,
MI RTZOM PA DANG, LOG PAR RTZOM PA DANG, RTZOM PA GTONG BA DANG,
RTZOM PA LA

RNAM PAR G-YENG BA'O, ,YANG BYANG CHUB KYI TSOGS DANG MTHUN PA'I
CHOS BZHI STE, DE DAG GI GZHI'I PHYIR BZHI'O, ,BYANG CHUB KYI
TSOGS DANG MTHUN PA'I CHOS BZHI PO DAG GANG ZHE NA, GDAMS NGAG
DANG RJES SU BSTAN PA 'DOD PA NYID DANG, DE 'THOB PA DANG, DE'I
SNOD NYID DANG, DE GRUB PA'O,,

YANG BZHI STE, DON DU GNYER BA NYID DANG, THABS SHES PA NYID
DANG, SGRUB PA STE, DE LA SGRUB PA NI RNAM PA GNYIS TE, SEMS CAN
YONGS SU SMIN PAR BYED PA DANG, SANGS RGYAS KYI CHOS YONGS SU
SMIN PAR BYED PA'O, ,YANG BZHI STE, 'KHOR PA YONGS SU MI GTONG BA
DANG, DE NA KUN NAS NYON MONGS

PA MED PA DANG, SEMS CAN SDUD PA DANG, BRTZON 'GRUS SBYANGS PA
NYID DO, ,YANG RGYU BZHI PO DAG GIS BGROD DKA' BA'I LAM LAS RGAL
BAR BYED PA YIN TE, 'GRO BAR 'DOD PA NYID DANG, LAM SHES PA NYID
DANG, YI CHAD PAS JI MI SNYAM PA NYID DANG, BAG YOD PA NYID KYIS
SO, ,DE LTAR NA

'KHOR BA'I LAM LAS RGAL BAR BYED PA YIN TE, DE DAG GI GZHI'I
PHYIR BZHI'O, ,CI'I PHYIR NYAN THOS DANG RANG SANGS RGYAS KYI
BYANG CHUB LA RAB TU BRTZON PA LA BYANG CHUB SEMS DPA' ZHES MI
BYA ZHE NA, LTAG NA MED PA NYID DU MING RNAM PAR GZHAG PA'I PHYIR
TE SNANG BYED BZHIN NO, ,DON MDOR BSDU NA BCOM

LDAN 'DAS KYIS MDO SDE 'DIR THEG PA CHEN PO LA YANG DAG PAR ZHUGS
PA RNAMS KYI RJES SU MTHUN PA'I LAS DANG, JI LTAR DE'I 'BRAS BU
MED PAR MI 'GYUR BA DE YONGS SU BSTAN TO, ,'PHAGS PA CHOS BZHI
PA'I RNAM PAR BSHAD PA, SLOB DPON DBYIG GNYEN GYIS MDZAD PA
RDZOGS SO,, ,,

