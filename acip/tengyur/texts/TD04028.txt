@27B #, ,RGYA GAR SKAD DU, DHA RMA DHA RMA T'A BI BHAm GA BRi TTI,
BOD SKAD DU, CHOS DANG CHOS NYID RNAM PAR 'BYED PA'I 'GREL PA,
BCOM LDAN 'DAS MA PHAM PA LA PHYAG 'TSAL LO, ,MA PHAM GANG GIS
SGRA BZHIN DON 'DZIN PA'I, ,'KHRUL PAS

'JIG RTEN LAM GOL SONG MKHYEN NAS, ,BSTAN PA BSDU BA MDZAD DE 'DI
GSUNGS PA, ,BLA MA DE LA THAL SBYAR RAB BTUD NAS, ,BLA MA RNAMS
LAS THOS NAS DE NYID KYIS, ,GNANG BAS TSIG BSDUS BSTAN BCOS 'DI
YI DON, ,ZAB MO NYID NI CUNG ZAD

TSIG RE NAS, ,RANG NUS NYID KYIS RNAM PAR DBYE PHYIR 'BAD, ,GANG
PHYIR SHES NAS 'GA' ZHIG SPANG BYA ZHING, ,GZHAN 'GA' ZHIG NI
MNGON SUM NYID BYA BA, ,DES NA DE DAG MTSAN NYID SGO NAS NI,
,RNAM DBYE 'DOD PAS BSTAN BCOS 'DI BYAS SO, ,GANG

PHYIR SHES NAS 'GA' ZHIG SPANG BYA ZHING, ,GZHAN 'GA' ZHIG NI
MNGON SUM NYID BYA BA, ,ZHES BYA BA NI RIM PA JI LTA BA BZHIN DU
KUN NAS NYON MONGS PA'I MTSAN NYID KYIS CHOS DANG, RNAM PAR BYANG
BA'I MTSAN NYID KYI GNAS YONGS SU GYUR PAS RAB TU PHYE BA'I CHOS
NYID

KYI DBANG DU BYAS TE GSUNGS PA'O, ,DE DAG MTSAN NYID KYI SGO NAS
RNAM PAR DBYE ZHES BYA BA NI YUL THA DAD PA'I SGO NAS NI MA YIN
NO ZHES BYA BA'I DON NO, ,LHAG MA NI DON GO BAR ZAD DO, ,SMRAS
PA, DE DAG MTSAN NYID SGO NAS NI RNAM PAR DBYE, ,ZHES BYA BA CI

RE ZHIG CHOS DANG CHOS NYID DE DAG NYID RNAM PAR DBYE'I GZHAN NI
MA YIN NAM, 'ON TE 'DI DAG TZAM DU ZAD PA YIN ZHE NA, BRJOD PA
MANG PO RNAMS LAS BKOL NAS GNYIS SU RNAM PAR DBYE BA BYED PA NI
MA YIN NO, ,'O NA CI ZHE NA, BCOM LDAN 'DAS KYIS

PHUNG PO DANG, KHAMS DANG, SKYE MCHED LA SOGS PA RNAM PAR GZHAG
PA GANG YIN PA DE MDOR BSDUS PAS, 'DI THAMS CAD NI GNYIS TE, CI'I
PHYIR ZHE NA, CHOS DANG CHOS NYID KYIS BSDUS PA'I PHYIR RO,
,PHUNG PO DANG, KHAMS DANG SKYE MCHED LA

@28A *, ,SOGS PA DE NI, BSDU NA RNAM PA GNYIS SU 'GYUR TE, 'DI
LTA STE, CHOS DANG CHOS NYID DO, ,DE LA 'DI ZHES SMOS PA NI GANG
ZHIG BSTAN PA 'DI NYID DU BSHAD PA DE GZUNG BA'I DON DU'O, ,THAMS
CAD SMOS PA YANG DE YANG 'DI TZAM NYID DO, ,

ZHES BSTAN PA'I DON DU YIN TE, DE LAS GZHAN NI 'DI NYID DU 'DUS
PA'I PHYIR RAM MED PA'I PHYIR RO, ,DE LTAR KHYAD PAR MED PAR
BRJOD NAS, GANG ZHIG GANG GIS BSDUS ZHES 'KHOR BA DANG MYA NGAN
LAS 'DAS PA DAG GIS RNAM PAR DBYE BA MI SHES SO ZHE NA, DE'I

PHYIR GSUNGS PA NI, CHOS KYIS RAB TU PHYE BA NI 'KHOR BA'O, ,DE
LA CHOS NI KUN NAS NYON MONGS PA'I MTSAN NYID CAN YIN PA'I PHYIR
DE'I RANG BZHIN 'KHOR BA NI CHOS KYIS RAB TU PHYE BA ZHES BRJOD
DO, ,CIG SHOS KYANG, CHOS NYID KYIS RAB TU PHYE BA NI THEG PA
GSUM GYIS

MYA NGAN LAS 'DAS PA'O, ,MYA NGAN LAS 'DAS PA NI THEG PA GSUM
GYIS THOB PAR BYA BA YIN PA'I PHYIR THEG PA SUM GYI MYA NGAN LAS
'DAS PA ZHES BRJOD DO, ,YANG THEG PA GSUM YANG YIN LA MYA NGAN
LAS 'DAS PA YANG YIN PAS THEG GSUM GYIS MYA NGAN LAS 'DAS PA

ZHES BYA'O, ,DE LA CHOS NYID NI GNAS YONGS SU GYUR PA'I MTSAN
NYID CAN YIN PA'I PHYIR NA DES BSDUS PA'I MYA NGAN LAS 'DAS PA NI
CHOS NYID KYIS RAB TU PHYE BA ZHES BRJOD DO, ,'KHOR BA DANG MYA
NGAN LAS 'DAS PA DAG DE LTAR CHOS DANG CHOS NYID KYIS RAB TU PHYE
BA YIN MOD, ,

MTSAN NYID MA BRJOD PA'I PHYIR NA, 'DI'I MTSAN NYID JI LTA BU YIN
ZHES CHOS DE NYID NI MI SHES SO ZHE NA, DE SA NA DE'I MTSAN NYID
BSTAN PA'I DON DU GSUNGS PA, GNYIS DANG JI LTAR MNGON PAR BRJOD
PAR SNANG BA NI YANG DAG PA MA YIN PA'I KUN TU RTOG PA STE CHOS
KYI MTSAN NYID

DO; ,GNYIS SU SNANG BA DANG JI LTAR MNGON PAR BRJOD PAR SNANG BA
NI GNYIS DANG JI LTAR MNGON PAR BRJOD PAR SNANG BA'O, ,DE LA
GZUNG BA DANG, 'DZIN PA'I DNGOS PO MIG DANG GZUGS LA SOGS PA'I
GNYIS SU SNANG BA DANG YIN PA DANG, DE LA BRTEN PA JI LTAR MNGON

@28B PAR BRJOD PAR SNANG BA GANG YIN PA STE, NGO BO NYID DANG
KHYAD PAR DU GDAGS PA'I RTEN GYI NGO BO DE NI YANG DAG PA MA YIN
PA'I KUN TU RTOG PA'O, ,DE NI CHOS KYI MTSAN NYID DO ZHES BYA BAS
NI CHOS KYI MTSAN NYID PHYIN CI MA LOG PA DANG MA LUS PAR BRJOD
PA'O, ,DE LA YANG DAG PA

MA YIN PA'I NGES PA'I TSIG NI, MED PA SNANG BA'I PHYIR YANG DAG
PA MA YIN PA'O, ,GANG GI PHYIR CHOS 'DI YOD PA NI MA YIN TE, KUN
TU'I SGRA DANG RTOG PA'I SGRA DAG GI NGES PA'I TSIG NI, THAMS CAD
DU DON MED CING RTOG PA TZAM YIN PA'I PHYIR KUN TU RTOG PA'O,
,DON MED

BA NYID KYANG SNANG BA DE'I BDAG NYID YONGS SU MA GRUB PA'I PHYIR
RO, ,RTOG PA TZAM NYID NI SNANG BA 'KHRUL PA TZAM DU YOD PA'I
PHYIR RO, ,CHOS KYI MTSAN NYID BSHAD ZIN TO, ,CHOS NYID KYI MTSAN
NYID NI, ,GZUNG BA DANG, 'DZIN PA DANG, BRJOD PAR BYA BA DANG,
RJOD PAR

BYED PA KHYAD PAR MED PA'I DE BZHIN NYID DE NI CHOS NYID KYI
MTSAN NYID DO, ,GZUNG BA DANG 'DZIN PA'I KHYAD PAR MED PA GANG
YIN PA DANG, BRJOD PAR BYA BA DANG, RJOD PAR BYED PA KHYAD PAR
MED PA GANG YIN PA DE NI DE ZHIN NYID YIN LA, DE YANG CHOS NYID
KYI MTSAN NYID YIN NO, ,

KHYAD PAR MED PA NYID NI RIM PA JI LTA BA BZHIN GNYIS SU MED PA'I
PHYIR DANG, BRJOD DU MED PA'I PHYIR TE, GANG LA KHYAD PAR YOD PA
MA YIN PA DE NI KHYAD PAR MED PA ZHES BYA BAS SO, ,'DI NI GZUNG
BA'O, ,'DI NI 'DZIN PA'O ZHES BYA BA'AM, 'DI NI BRJOD PAR BYA
BA'O, ,'DI

NI RJOD PAR BYED PA'O ZHES GNYIS SAM, BRJOD BYA DANG RJOD BYED
YOD NA NI KHYAD PAR YOD PAR 'GYUR LA, DE MED PA'I PHYIR NI KHYAD
PAR MED PA'I DE BZHIN NYID DO, ,DE YANG CHOS NYID KYI MTSAN NYID
DO ZHES BYA BAS NI CHOS NYID KYI MTSAN NYID PHYIN CI MA LOG PA
DANG MA LUS PAR BSTAN

PA YIN NO, ,SNGAR BSTAN PA'I CHOS KYI MTSAN NYID GANG YIN PA DE
NI, MED PA SNANG BA'I PHYIR 'KHRUL PA NI KUN NAS NYON MONGS PA'I
RGYU YIN TE, GANG GI PHYIR YOD PA MA YIN PA SNANG BA DE'I PHYIR
DE NI MED PAR SNANG LA, DE'I PHYIR DE 'KHRUL PA TZAM YIN NO ZHES
RTOGS PAR BYA BA'O, ,

@29A *, ,DE NYID KYI PHYIR NA KUN NAS NYON MONGS PA'I RGYU YANG
YIN TE, DE LA MNGON PAR ZHEN PAS NI PHYI MA LA KUN NAS NYON MONGS
PA RNAM PA GSUM 'BYUNG BA'I PHYIR RO, ,MED PA SNANG BA YANG JI
LTA BU ZHE NA, GSUNGS PA, SGYU MA'I GLANG PO CHE LA SOGS PA SNANG
BA

BZHIN NO, ,DPER NA SGYU MAR BYAS PA'I GLANG PO CHE LA SOGS PA
DANG, NOR DANG 'BRU LA SOGS PA NI JI LTAR SNANG BA DE LTAR MED
LA, SNANG BA YANG YIN PA LA DE BZHIN DU YANG DAG PA MA YIN PA'I
KUN TU RTOG PA YANG MED BZHIN DU SNANG BA YIN NO, ,GZHAN YANG YOD
PA YANG MI SNANG

BA'I PHYIR RO, ,'KHRUL PA ZHES RJES SU 'JUG GO ZHES BYA BA NI BA
DAG MED PA RNAM PA GNYIS YOD PA MI SNANG BA'I PHYIR YANG 'KHRUL
PA YIN NO, ,MTHO YOR DANG MI'I RNAM PA YOD PA DANG MED PA DAG MI
SNANG BA DANG SNANG BA GANG YIN PA DE NI 'KHRUL PA'I MTSAN NYID
DO ZHES DE LTAR

'JIG RTEN NA MA THONG BA'I PHYIR RO, ,YANG CI'I DON GYIS MED PA
DANG, SNANG BA DAG LAS GANG RUNG ZHIG MED PAR MI 'DOD CE NA,
GSUNGS PA, MED PA DANG SNANG BA DAG LAS GANG RUNG ZHIG MED NA NI
'KHRUL PA DANG, MA 'KHRUL PA DANG, KUN NAS NYON MONGS PA DANG
RNAM

PAR BYANG BA MI 'THAD DO, ,GAL TE MED PA KHO NAR GYUR TE SNANG
BAR MA GYUR NA NI DE MED PAS 'KHRUL PAR MI 'GYUR TE, MED PA NI
MED PA NYID DU MA 'KHRUL PA'I PHYIR RO, ,'KHRUL PA MED NA NI MA
'KHRUL PA YANG MED PAR 'GYUR TE, MA 'KHRUL PA NI DE SNGON DU 'GRO
BA CAN YIN

PA'I PHYIR RO, ,DES NA KUN NAS NYON MONGS PA YANG MED PAR 'GYUR
BA YIN TE, DE NI 'KHRUL PA'I RGYU CAN YIN PA'I PHYIR RO, ,DE MED
NA RNAM PAR BYANG BAR YANG MI 'GYUR TE, RNAM PAR BYANG BA NI KUN
NAS NYON MONGS PA SNGON DU 'GRO BA CAN YIN PA'I PHYIR RO, ,DE'I
PHYIR

DE MED NA 'BAD PA MED PAR GROL BAR 'GYUR BAS NA MNGON SUM DANG
'GAL LO, ,'ON TE SNANG BA KHO NAR 'GYUR GYI MED PAR MA GYUR NA,
DE LTA NA YANG MED PA MED PAS 'KHRUL PAR MI 'GYUR TE, SNANG BA
DE'I BDAG NYID DU YONGS SU GRUB NA MA 'KHRUL PA'I PHYIR RO,
,'KHRUL PA

@29B MED NA SNGA MA BZHIN LHAG MAR YANG MI 'GYUR RO, ,DE'I PHYIR
SKYES BU'I BYED PA DON MED PAR 'GYUR BAS RIGS PA DANG 'GAL LO,
,'JIG RTEN NA YANG DE LTAR SO SOR GRUB PA'I MTHO YOR DANG, SKYES
BU DAG LA 'KHRUL PAR MING 'DOGS PA'I PHYIR RO, ,GNYIS DANG MNGON
PAR

BRJOD PA JI LTAR SNANG BA CHOS KYI MTSAN NYID DANG, DE KHYAD PAR
MED PA'I CHOS KYI MTSAN NYID BSHAD ZIN TO, ,DE LTAR YIN NA CI
CHOS DANG CHOS NYID DAG GCIG NYID DU KHAS BLANG BAR BYAS PA'AM,
'ON TE THA DAD PA NYID DU SNYAM NA, GSUNGS PA, GNYIS PO DAG NI

GCIG NYID MA YIN ZHING SO SO NYID MA YIN TE, YOD PA DANG MED PA
DAG KHYAD PAR MED PA'I PHYIR RO, ,GNYIS PO DAG CES BYA BA CHOS
DANG CHOS NYID DAG NI GCIG PA NYID DANG THA DAD PA NYID DU MI
'DOD DO, ,DE CI'I PHYIR ZHE NA, YOD PA DANG MED PA DAG KYANG
KHYAD PAR YOD PA DANG

KHYAD PAR MED PA'I PHYIR RO, ,RE ZHIG CHOS DANG CHOS NYID DU MI
'THAD PA MA YIN TE, DE CI'I PHYIR ZHE NA, YOD PA DANG MED PA DAG
KHYAD PAR YOD PA'I PHYIR RO, ,CHOS NYID NI YOD PA YIN LA CHOS NI
MED PA YIN PAS YOD PA DANG MED PA KHYAD PAR CAN DAG CI LTAR GCIG
NYID DU

GYUR; THA DAD PA NYID KYANG MA YIN NO, ,CI'I PHYIR ZHE NA, YOD PA
DANG MED PA DAG KHYAD PAR MED PA'I PHYIR RO, ,JI LTAR KHYAD PAR
MED CE NA, CHOS NYID NI CHOS MED PA TZAM GYIS RAB TU PHYE BA YIN
PA'I PHYIR TE, GZUNG BA LA SOGS PA'I KHYAD PAR MED PA'I PHYIR RO,
,CHOS DANG

CHOS NYID DAG GCIG MA YIN PA DANG, SO SO MA YIN PA NYID BSHAD ZIN
TO, ,'ON KYANG DE LTAR THA DAD PA MED PA DE DAG LAS JI LTAR CHOS
DE LA ZHUGS PA'AM, JI LTAR LEGS PAR ZHUGS PAR 'GYUR ZHE NA,
GSUNGS PA, RNAM PA DRUG GIS CHOS LA 'JUG PA BLA NA MED PA ZHES
BYA BA

YIN TE, 'CHAD PAR 'GYUR BA RNAM PA DRUG GIS SO, ,'DI LTA STE,
MTSAN NYID DANG, GRUB PA DANG, GCIG NYID MA YIN ZHING SO SO BA
NYID MA YIN PA DANG, GNAS THUN MONG BA DANG, THUN MONG MA YIN PA
DANG, GZUNG BA DANG 'DZIN PAR SNANG BA MED PA LA 'JUG PAS SO, ,

@30A *, ,DE LA MTSAN NYID DANG, GRUB PA DANG, GCIG NYID MA YIN
ZHING SO SO BA NYID MA YIN PA NI MDO JI LTA BA BZHIN NO ZHES BYA
BA LA, GSUM PO 'DI NI MDO JI LTA BA BZHIN DU RIG PAR BYA STE, 'DI
LTA STE, MTSAN NYID DANG, GRUB PA DANG, GCIG NYID MA YIN ZHING SO

SO BA NYID MA YIN PA'O, ,MTSAN NYID NI GNYIS DANG, JI LTAR MNGON
PAR BRJOD PAR SNANG BA YANG DAG PA MA YIN PA'I KUN TU RTOG PA
STE, CHOS KYI MTSAN NYID DO, ,GRUB PA NI MED PA DANG SNANG BA DAG
LAS GANG YANG RUNG BA ZHIG MED NA 'KHRUL PA DANG, MA 'KHRUL PA
DANG, KUN

NAS NYON MONGS PA DANG, RNAM PAR BYANG BA MI 'THAD PA'I NYES PAR
'GYUR BAS, DE GNYI GA KHAS BLANGS PAS 'BRAS BU DANG BCAS PA GRUB
PA'O, ,GCIG NYID MA YIN ZHING SO SO BA NYID MA YIN PA NI YOD PA
DANG MED PA DAG KHYAD PAR YOD PA DANG KHYAD PAR MED PA'I PHYIR
ZHES BYA BA STE,

MDO JI LTA BA BZHIN NO, ,GNAS NI GANG ZHIG GANG DU 'KHOD PA DE NI
GNAS MA YIN TE, SEMS CAN GYI KHAMS DANG 'JIG RTEN GYI KHAMS SO,
,DE LA GANG ZHIG 'KHOR BA DANG GANG DU 'KHOR BA DE NI CHOS KYI
GNAS YIN NO, ,DE YANG RIM PA JI LTA BA BZHIN BRTEN PA DANG, RTEN
GYI NGO BO

DNGOS PO SEMS CAN GYI KHAMS DANG, 'JIG RTEN GYI KHAMS SO, ,DE LA
'JIG RTEN GYI KHAMS NI THUN MONG BA LTA BU'I RNAM PAR RIG PA STE,
RGYUD SO SOR SEMS CAN THAMS CAD LA DER SNANG BA'I RNAM PAR SHES
PA SKYE BA'I PHYIR RO, ,DE YANG CIG SHOS NI SEMS CAN GYI KHAMS
SO, ,DE

YANG THUN MONG DANG THUN MONG MA YIN PA'O, ,DE YANG SKYE BA DANG,
THA SNYAD DANG, PHAN PA DANG, GNOD PA DANG, YON TAN DANG SKYON NI
PHAN TSUN BDAG PO NYID KYIS PHAN TSUN RGYU YIN PA'I PHYIR THUN
MONG BA'O, ,SKYE BA DANG LTA BA LA SOGS PA'I THA SNYAD DANG, PHAN
PA DANG, GNOD PA

DANG; YON TAN DANG SKYON RGYUD SO SO LA YOD PA RNAMS NI PHAN TSUN
DER SNANG BA'I RNAM PAR SHES PA SKYE BA LA BDAG PO NYID KYIS PHAN
TSUN RGYU YIN PA'I PHYIR SEMS CAN GYI KHAMS THUN MONG BA ZHES
BRJOD DO, ,PHAN TSUN RGYU YIN PA'I PHYIR ZHES BYA BAS GRUB BZHIN
DU BDAG PO SMOS PA NI DMIGS PA'I RGYU

@30B GSAL BA'I DON DU'O, ,'DI THUN MONG MA YIN PA JI LTA ZHE NA,
GSUNGS PA, GNAS DANG, RNAM PAR RIG PA DANG, LAS DANG, BDE SDUG
DANG, 'CHI 'PHO BA DANG, SKYE BA DANG, BCINGS PA DANG, GROL BA NI
THUN MONG MA YIN PAS NA THUN MONG MA YIN PA'O, ,DE LA

GNAS NI KUN GZHI RNAM PAR SHES PA STE, DER SNANG BA'I RNAM PAR
RIG PA'I BAG CHAGS RNAMS NI DE LA GNAS PA'I PHYIR RO, ,RNAM PAR
RIG PA NI 'JUG PA'I RNAM PAR SHES PA'O, ,LAS NI DGE BA DANG, MI
DGE BA DANG, LUNG DU MA BSTAN PA'O, ,LHAG MA NI MDO JI LTA BA ,

BZHIN DU RTOGS PAR BYA'O, ,DE LA GNAS LA SOGS PA RNAMS NI LUS CAN
MA YIN PA'I PHYIR DANG, SO SOR RIG PAR BYA BA YIN PA'I PHYIR NA,
PHAN TSUN RGYUD SO SOR DER SNANG BA'I RNAM PAR RIG PA SKYE BA'I
RGYU MA YIN PAS SEMS CAN GYI KHAMS THUN MONG MA YIN PA ZHES BRJOD
DO, ,

LUS NGAG GI LAS KYI RNAM PAR RIG PA DAG PHAN TSUN DER SNANG BA
RNAM PAR RIG PA SKYE BA'I RGYU YIN YANG THA SNYAD KYIS MA BSDUS
PA CI'I PHYIR ZHE NA, BRJOD PA, LUS NGAG GI RNAM PAR RIG PA THA
SNYAD KYIS NI BSDUS MOD KYI, DE LAS KYI RNAM PAR RIG PA NI MA YIN
NO, ,'DIR NI DGE

BA DANG MI DGE BA NYID GANG GIS DE LAS NYID DU RTOGS PAR 'GYUR BA
DE'I DBANG DU BYAS PA STE BSTAN PA YIN NO, ,DER SNANG BA'I RNAM
PAR RIG PA DE YANG PHAN TSUN DU DER SNANG BA'I RNAM PAR RIG PA
SKYE BA'I RGYU MA YIN PAS NA LUS NGAG GI LAS KYI RNAM PAR RIG PA
YANG THUN MONG MA YIN PA

NYID DO, ,GZUNG BA DANG 'DZIN PAR SNANG BA MED PA LA 'JUG PA NI
GZUNG BAR SNANG BA MED PA LA 'JUG PAR 'GYUR BA DES NA GZUNG BAR
SNANG BA MED PA LA 'JUG PA'I DBANG DU BYAS TE GSUNGS PA, PHYI ROL
GYI GZUNG BA THUN MONG PAR SNANG BA 'DZIN PA'I RNAM PAR RIG PA LA
RNAM PAR SHES

BA LAS PHYI ROL GYI DON MED DE, THUN MONG PA YIN PA'I PHYIR RO
ZHES BYA BA NI GANG GI PHYIR SNOD KYI RNAM PAR RIG PAR SNANG BA
'DZIN PA'I RNAM PAR RIG PA NYID RGYUD SO SO LA SKYE BA DE'I PHYIR
RO, ,'DZIN PA'I RNAM PAR RIG PAR GYUR PA LA DER SNANG BA'I RNAM
PAR SHES PA LAS PHYIR ROL TU GYUR PA

@31A *, ,'DZIN PA'I RNAM PAR RIG PAR GYUR PA GZHAN YOD PA MA YIN
LA, RNAM PAR RIG PA DE NYID KYANG GZHAN GYI YUL DU 'GYUR BA MA
YIN NO, ,GANG GI PHYIR SNOD KYI RNAM PAR RIG PA THUN MONG PA YIN
PAS NA RGYUD SO SO LA DER SNANG BA'I RNAM PAR RIG PA SKYE BA DE'I
PHYIR

GCIG GI RNAM PAR RIG PA GANG YIN PA DE GZHAN GYI YUL DU 'GYUR BA
MA YIN NO, ,DES NA DON MED DO, ,SEMS CAN GYI KHAMS THUN MONG PA'I
GZUNG BA RNAM PAR RIG PA YANG 'DIS BSAL BA YIN NO, ,CIG SHOS THUN
MONG MA YIN PA'I GZUNG BA RNAM PAR RIG PA'I DON GANG YIN PA GZHAN
GYI

SEMS DANG SEMS LAS BYUNG BA ZHES BYA BA DE YANG MNYAM PAR MA
BZHAG PA DANG, MNYAM PAR BZHAG PA'I 'DZIN PA'I RNAM PAR RIG PA
RNAM PA GNYI GA YANG PHAN TSUN YUL DU 'GYUR BA MA YIN PA STE, DE
CI'I PHYIR ZHE NA, MNYAM PAR MA BZHAG PA LA NI, RANG GI RNAM PAR
RTOG PA SNANG

BA'I PHYIR RO, ,GANG GI PHYIR MNYAM PAR MA BZHAG PA LA RANG GI
RNAM PAR RTOG PA LAS SNANG BA'I GZUNG BA RANG GI RNAM PAR RIG PA
NYID YUL DU 'GYUR BA DE'I PHYIR GZHAN GYI SEMS LA SOGS PA DE'I
YUL MA YIN NO, ,CIG SHOS MNYAM PAR BZHAG PA LA YANG TING NGE
'DZIN GYI SPYOD YUL LA DE'I GZUGS

BRNYAN SNANG BA'I PHYIR GZHAN GYI SEMS LA SOGS PA YUL MA YIN NO
ZHES RJES SU 'JUG GO, ,GANG GI PHYIR MNYAM PAR BZHAG PA'I RNAM
PAR RIG PA LA YANG TING NGE 'DZIN GYI SPYOD YUL DE'I GZUGS BRNYAN
DU SNANG BA'I RNAM PAR RIG PA NYID YUL DU 'GYUR BA DE'I PHYIR
DE'I YUL YANG GZHAN GYI

SEMS LA SOGS PA MA YIN NO, ,DE LTA NA YANG RANG GI RNAM PAR RIG
PA NYID YUL YIN PA'I PHYIR RNAM PAR SHES PA LAS PHYI ROL DU GYUR
PA'I DON MED LA DE MED PA'I PHYIR GZUNG BAR SNANG BA MED DO,
,GZUNG BAR SNANG BA DE MED PAR GRUB PA NA YANG 'DZIN PAR SNANG BA
MED PAR GRUB STE, GZUNG

BA MED NA 'DZIN PA MED PA'I PHYIR RO, ,DE LAS KYANG GZUNG BA DANG
'DZIN PAR SNANG BA MED PAR 'JUG PA'I RIM GYIS GRUB PAR RIG PAR
BYA'O, ,DE CI'I PHYIR ZHE NA, THOG MA MED PA'I KUN NAS LDANG BA
GRUB PA'I PHYIR RO, ,GANG ZHIG DE BZHIN NYID MI SHES PA MED PA'I
GNYIS SNANG BA,

@31B PHYIN CI LOG GI RGYU DE NI THOG MA MED PA'I KUN NAS LDANG BA
YIN NO, ,DES NA THOG MA MED PA'I KUN NAS LDANG BA DE GRUB PA'I
PHYIR TE, YONGS SU GRUB PA'I PHYIR NA GZUNG BA DANG 'DZIN PAR
SNANG BA MED PA YIN TE, PHYIN CI LOG RNAM PA GNYIS YANG DAG PA MA
YIN PA'I PHYIR RO, ,'DI

LAS KYANG GZUNG BA DANG 'DZIN PAR SNANG BA MED DO, ,GANG LAS SHE
NA, GNYIS YONGS SU MA GRUB PAR RAB TU GRUB PA'I PHYIR RO, ,GNYIS
YONGS SU MA GRUB PAR YANG 'GAL BA'I RNAM PAR SHES PA SKYE BAR
MTHONG BA LA SOGS PA'I RGYU LAS RTOGS PAR BYA'O, ,GANG GIS DE
LTAR YONGS SU

SHES PA DE NI CHOS LA 'JUG PA BLA NA MED PA YIN NO ZHES BRJOD DO,
,CHOS LA 'JUG PA BSHAD ZIN TO, ,GANG GI PHYIR DA NI CHOS NYID LA
'JUG PA BRJOD PAR BYA BA YIN PAS DE'I DBANG DU BYAS TE GSUNGS PA
NI, RNAM PA DRUG GIS CHOS NYID LA 'JUG PA LA BLA NA MED PA YIN TE
ZHES BYA STE,

'CHAD PAR 'GYUR BA DRUG GIS SO, ,'DI LTA STE, MTSAN NYID DANG,
GNAS DANG, NGES PAR RTOG PA DANG, REG PA DANG, RJES SU DRAN PA
DANG, DE'I BDAG NYID DU NYE BAR SON PA LA 'JUG PAS SO, ,DE LA
MTSAN NYID NI GZUNG BA DANG, 'DZIN PA DANG, BRJOD PAR BYA BA
DANG,

RJOD PAR BYED PA KHYAD PAR MED PA'I DE BZHIN NYID NI CHOS NYID
KYI MTSAN NYID DO ZHES BYA BA MDO JI LTA BA BZHIN NO, ,DE LA GNAS
NI CHOS THAMS CAD DANG, GSUNG RAB YAN LAG BCU GNYIS SU GTOGS PA'I
MDO SDE THAMS CAD DO ZHES BYA BA LA, CHOS THAMS CAD NI GZUGS LA

SOGS PA'O, ,YAN LAG BCU GNYIS NI MDO DANG DBYANGS KYIS BSNYAD PA
LA SOGS PA'O, ,GNYIS SMOS PA NI KUN NAS NYON MONGS PA DANG, RNAM
PAR BYANG BAS BSDUS PA'I DBANG DU BYED PAS SO, ,DE LA NGES PAR
RTOG PA NI, THEG PA CHEN PO'I MDO SDE LA BRTEN PA'I TSUL

BZHIN DU YID LA BYED PAS BSDUS PA'I SBYOR BA'I LAM THAMS CAD DO
ZHES BYA BA LA, THAMS CAD NI THOS PA DANG, BSAMS PA DANG, BSGOMS
PAS RAB TU PHYE BA STE, DES DE LA NGES PAR RTOG PA'I PHYIR RO,
,DE LA REG PA NI YANG DAG PA'I LTA BA THOB PA'I PHYIR MTHONG BA'I
LAM

@32A *, ,GYIS MNGON SUM GYI TSUL DU DE BZHIN NYID THOB CING NYAMS
SU MYONG BA'O ZHES BYA BA LA REG PA NI MTHONG BA'I LAM GYIS DE
BZHIN NYID SO SOR RIG PA YIN LA, DE YANG THOB CING NYAMS SU MYONG
BA ZHES BRJOD DO, ,THOB PA NYID NYAMS SU MYONG BA NI, THOB

CING NYAMS SU MYONG BA ZHES BYA BAS SO, ,YANG NYAMS SU MYONG BA
'DI JI LTAR RNAM PAR GZHAG PAR BYA ZHE NA, GSUNGS PA, MNGON SUM
GYI TSUL DU'O, ,MNGON SUM DU BYED PA GANG YIN PA DE NYID NYAMS SU
MYONG BA YIN NO ZHES BYA BA'I DON DU 'DI STON PA YIN NO, ,REG
PA'I

DON DE DAG TU RJES SU DRAN PA YIN PAS DE STON PA NI, RJES SU DRAN
PA NI DE'I DRI MA DRUNGS DBYUNG BA'I DON DU JI LTAR MTHONG BA
NYID BSGOM PA'I LAM BYANG CHUB KYI PHYOGS KYIS BSDUS PA THAMS CAD
DO ZHES BYA'O, ,DE LA MTHONG BA'I LAM GYIS DE MA THAG PA'I BSGOM
PA'I LAM DE LA RJES SU DRAN PA ZHES

BRJOD DO, ,THOB ZIN PA'I LAM DE YONGS SU GCOD PA'I RJES SU DRAN
PAS MNGON DU PHYOGS PAR BYED DO, ,DE YANG CI'I DON DU ZHE NA,
GSUNGS PA, DE'I DRI MA DRUNGS DBYUNG BA'I DON DU STE, DE BZHIN
NYID LA BSGOMS PAS SPANG BAR BYA BA'I MTSAN NYID KYI DRI MA LHAG
MA SPANG BA'I DON DU'O ZHES BYA BA'I

THA TSIG GO, ,RJES SU DRAN PA'I DE MA THAG TU DE'I BDAG NYID DU
NYE BAR SON PA YIN PAS DE STON PA NI, DE'I BDAG NYID DU NYE BAR
SON PA NI DE BZHIN NYID DRI MA MED PAR GYUR PA NA THAMS CAD DE
BZHIN NYID TZAM DU SNANG BA ZHES BYA BA LA, ,DE LA BSGOM PA'I LAM
GYIS DRI MA LHAG MA SPANGS PA'I PHYIR DE

BZHIN NYID DRI MA MED PAR GYUR PA NA GANG ZHIG MTHAR THUG PA'I
LAM GYIS RNAM PA THAMS CAD NAS DE BZHIN NYID TZAM DU SNANG BA
STE, DRI MA THAMS CAD DANG BRAL BAS DE BZHIN NYID TZAM DU GYUR
PA'I PHYIR TE, DE TZAM DU YUL DU GYUR PA DE NI DE'I BDAG NYID DU
NYE BAR SON PA ZHES BRJOD DO, ,DE YANG

GNAS YONGS SU GYUR PA YONGS SU GRUB PA YIN TE DE'I BDAG NYID YIN
PA'I PHYIR RO, ,MTHONG BA'I LAM LA SOGS PA'I GNAS SKABS NA YANG
YONGS SU GYUR PA YOD PAS NA, 'DI LA YONGS SU GRUB PAR BSTAN TE,
DRI MA MA LUS SPANGS PA'I PHYIR RO, ,GNAS YONGS SU GYUR PA DE LA
YANG

@32B JI LTAR 'JUG PAR BYA ZHING, JI LTAR DE LA ZHUGS PA BLA NA
MED PAR 'GYUR ZHE NA, GSUNGS PA, RNAM PA BCUS GNAS YONGS SU GYUR
PA LA 'JUG PA BLA NA MED PA YIN TE ZHES BYA STE, 'CHAD PAR 'GYUR
BA RNAM PA BCUS SO, ,'DI LTA STE, RANG BZHIN DANG, DNGOS PO DANG,
GANG ZAG

DANG; KHYAD PAR DANG, DGOS PA DANG, RTEN DANG, YID LA BYED PA
DANG, SBYOR BA DANG, NYES DMIGS DANG, PHAN YON LA 'JUG PAS SO,
,DE LA DANG POR RANG BZHIN LA 'JUG PA NI GLO BUR GYI DRI MA DANG,
DE BZHIN NYID MI SNANG BA DANG, SNANG BA'I DON DU DE BZHIN NYID
DRI MA MED

PA'O; ,GLO BUR GYI DRI MA MI SNANG BA'I DON DANG, DE BZHIN NYID
TZAM SNANG BA'I DON DU DE BZHIN NYID DRI MA MED PAR GYUR PA GANG
YIN PA DE NI GNAS YONGS SU GYUR PA'I RANG BZHIN YIN NO, ,GANG
ZHIG DE LTAR YONGS SU SHES PA DE LA NI RANG BZHIN LA 'JUG PA BLA
NA MED PA ZHES BRJOD DO, ,DE

LA DNGOS PO LA 'JUG PA NI THUN MONG PA SNOD KYI RNAM PAR RIG PA'I
DE BZHIN NYID YONGS SU GYUR PA DANG, MDO SDE'I CHOS KYI DBYINGS
KYI DE BZHIN NYID YONGS SU GYUR PA DANG, THUN MONG MA YIN PAS
SEMS CAN GYI KHAMS KYI DE BZHIN NYID YONGS SU GYUR PA'O ZHES BYA
BA LA, GNAS YONGS

SU GYUR PA'I DNGOS PO NI DE BZHIN NYID RNAM PA GSUM YONGS SU GYUR
PA STE, DE'I RJES SU SONG BA'I DBYE BA LAS KYANG 'BRAS BU'I DBYE
BA LAS SO, ,SNANG BA DANG, 'DOMS PA DANG, KUN DU STON PA'I 'BRAS
BU THA DAD PA'I PHYIR RO, ,DE LA GANG ZAG LA 'JUG PA NI DANG PO
GNYIS NI SANGS

RGYAS DANG BYANG CHUB SEMS DPA' RNAMS NYID KYI DE BZHIN NYID
YONGS SU GYUR PA YIN GYI, GZHAN GYI NI MA YIN TE THUN MONG MA YIN
PA'I PHYIR RO, ,PHYI MA NI NYAN THOS DANG RANG SANGS RGYAS RNAMS
KYI YANG YIN LA, SANGS RGYAS DANG BYANG CHUB SEMS DPA' RNAMS KYI
YANG YIN PAS THUN MONG

PA YIN PA'I PHYIR RO, ,DE LA KHYAD PAR LA 'JUG PA NI SANGS RGYAS
DANG BYANG CHUB SEMS DPA' RNAMS KYI ZHING YONGS SU DAG PA'I KHYAD
PAR DANG ZHES BYA BA LA, ZHING YONGS SU DAG PA'I KHYAD PAR NI
SANGS RGYAS DANG BYANG CHUB SEMS DPA' RNAMS GNYIS KYI YIN GYI
NYAN THOS RNAMS KYI NI MA

@33A *, ,YIN TE, DE LA NI MTHO DMAN CAN DU SNANG BA'I PHYIR RO,
,CHOS KYI SKU DANG, LONGS SPYOD RDZOGS PA DANG, SPRUL PA'I SKU
THOB PAS STON PA DANG, 'DOMS PA DANG, DBANG 'BYOR BA NYID THOB
PA'I KHYAD PAR LAS SO ZHES BYA BA LA, DE LA STON PA NYID THOB
PA'I KHYAD

PAR NI SHES BYA'I RNAM PA THAMS CAD MNGON SUM DU GYUR PA LAS
RTOGS PAR BYA'O, ,'DOMS PA NYID THOB PA'I KHYAD PAR NI ZAB PA
DANG, RGYA CHE BA DANG, RGYA CHE BA DANG, NGO MTSAR DU MA'I SGO
BSAM GYIS MI KHYAD PA STON PA'I PHYIR RO, ,DBANG 'BYOR BA NYID
THOB PA'I KHYAD PAR NI SEMS CAN GYI BYA

BA SGRUB PA'I RTEN THOGS PA MED PA'I MNGON PAR SHES PA LA SOGS PA
BSAM GYIS MI KHYAB PA'I YON TAN THOB PA'I PHYIR RO, ,DE DAG NI
RIM PA JI LTA BA BZHIN CHOS KYI SKU DANG, RDZOGS PAR LONGS SPYOD
PA DANG, SPRUL PA'I SKU THOB PA LAS YIN PAR RIG PAR BYA'O, ,DE LA
DGOS

PA LA 'JUG PA NI SNGON GYI SMON LAM GYI KHYAD PAR LAS DANG, THEG
PA CHEN PO STON PA'I DMIGS PA'I KHYAD PAR LAS DANG, SA BCU PO
RNAMS SU SBYOR BA'I KHYAD PAR LAS SO ZHES BYA BA LA, ,DE LA DGOS
PA'I KHYAD PAR RNAM PA GSUM GYIS NYAN THOS DANG RANG SANGS RGYAS
RNAMS LAS

BYANG CHUB SEMS DPA' RNAMS KYI GNAS YONGS SU GYUR PA KHYAD PAR DU
'PHAGS PAS SO, ,KHYAD PAR RNAM PA GSUM LAS SMON LAM GYI KHYAD PAR
NI SNGON GYI SMON LAM GYI KHYAD PAR LAS TE, BYANG CHUB TU SMON PA
LAS SO, ,DMIGS PA'I KHYAD PAR NI THEG PA CHEN PO STON PA'I DMIGS

PA'I KHYAD PAR LAS TE, 'DRES PA DANG MA 'DRES PA'I CHOS THAMS CAD
LA DMIGS PA DANG, DE'I DE BZHIN NYID LA DMIGS PA LAS SO, ,SBYOR
BA'I KHYAD PAR NI SA BCU PO RNAMS SU SBYOR BA'I KHYAD PAR LAS TE,
SGRIB PA THAMS CAD SPANG PA'I DON DU DE'I GNYEN PO BSGOM PA LA
SBYOR

BA'I PHYIR RO, ,DE LA GNAS YONGS SU GYUR PA'I RTEN NI RNAM PAR MI
RTOG PA'I YE SHES YIN TE, RTEN DES DE THOB PA'I PHYIR RO, ,DE LA
'JUG PA NI JI LTA BU YIN ZHE NA, GSUNGS PA, RNAM PAR MI RTOG PA'I
YE SHES LA 'JUG PA RNAM PA DRUG GIS SO, ,'JUG PA RNAM PA

@33B DRUG KYANG, DMIGS PA DANG, MTSAN MA SPANGS PA DANG, YANG DAG
PA'I SBYOR BA DANG, MTSAN NYID DANG, RJES SU BSNGAGS PA DANG,
PHAN YON DANG, YONGS SU SHES PA LAS SO, ,DE LA DMIGS PA LA 'JUG
PA NI RNAM PA BZHI STE ZHES BYA BA NI DE MA THAG TU 'CHAD

PAR 'GYUR BAS SO, ,'DI LTA STE, THEG PA CHEN PO STON PA DANG, DE
LA MOS PA DANG, NGES PA DANG, TSOGS YONGS SU RDZOGS PAS SO, ,RNAM
PAR MI RTOG PA'I YE SHES DE'I DMIGS PA NI THEG PA CHEN PO STON PA
DANG, DE LA MOS PA DANG, NGES PA DANG, TSOGS

YONGS SU RDZOGS PA YIN TE, GANG RUNG ZHIG MED NA DE MI SKYE BA'I
PHYIR RO, ,DES NA DMIGS PA LA 'JUG PA MTHA' DAG BSTAN PA YIN NO,
,DE LA MTSAN MA SPANGS PA LA 'JUG PA NI RNAM PA BZHI STE, MI
MTHUN PA'I PHYOGS DANG, GNYEN PO DANG, DE BZHIN NYID DANG,

RTOGS PA'I MTSAN MA SPANGS PA LAS RJES SU RTOGS PAR BYA'O, ,DE LA
MI MTHUN PA'I PHYOGS KYI MTSAN MA SPANGS PA NI 'DOD CHAGS LA SOGS
PA'I MTSAN MA SPANGS PA LAS SO, ,GNYEN PO'I MTSAN MA SPANGS PA NI
MI SDUG PA LA SOGS PA'I MTSAN MA SPANGS PA LAS SO, ,DE

BZHIN NYID KYI MTSAN MA SPANGS PA NI 'DI NI DE BZHIN NYID DO ZHES
BYA BA'I 'BAD RTZOL YANG SPANGS PA LAS SO, ,RTOGS PA'I MTSAN MA
SPANGS PA NI SA RNAMS SU BSGOMS PAS RTOGS PAR BYA BA THOB PA'I
MTSAN MA SPANGS PA LAS SO, ,DE LTAR YIN DANG 'DIS NI RIM PA JI
LTA BA

BZHIN RAGS PA DANG, 'BRING DANG, PHRA MO DANG, RING DU RJES SU
'BREL BA RNAMS BRJOD PA YIN NO, ,DE LA MI MTHUN PA'I PHYOGS KYI
MTSAN MA NI GNAS NGAN LEN GYI RGYU YIN PA'I PHYIR DANG, RTOGS PAR
SLA BA'I PHYIR RAGS PA YIN NO, ,DE'I GNYEN PO YIN PA'I

PHYIR GNYEN PO'I MTSAN MA NI 'BRING YIN NO, ,DE BZHIN NYID KYI
MTSAN MA NI PHRA BA YIN TE, DE LAS GZHAN THAMS CAD KYI GNYEN PO
YIN PA'I PHYIR RO, ,RTOG PA'I MTSAN MA NI BSGOMS PA'I 'BRAS BU
YIN PA'I PHYIR RING DU RJES SU 'BREL BA YIN PAR RIG PAR BYA'O,
,DE

@34A *, ,LA YANG DAG PA'I SBYOR BA LA 'JUG PA NI RNAM PA GNYIS
TE, 'DI LTA STE, DMIGS PA'I SBYOR BAS NI RNAM PAR RIG PA TZAM
DMIGS PA'I SBYOR BA LAS SO, ,MI DMIGS PA'I SBYOR BAS NI DON MI
DMIGS PA LAS SO, ,DMIGS PA MI

DMIGS PA'I SBYOR BAS NI DON MED NA RNAM PAR RIG PA TZAM MI DMIGS
PA LAS TE, RNAM PAR RIG PAR BYA BA'I DON MED NA RNAM PAR RIG PA
MI 'THAD PA'I PHYIR RO, ,DMIGS PA MI DMIGS PA'I SBYOR BA NI GNYIS
PA MA DMIGS PAS GNYIS MED PA DMIGS PA LAS SO, ,DE

LA MTSAN NYID LA 'JUG PA NI RNAM PA GSUM GYIS TE, 'DI LTA STE,
CHOS NYID GNAS PA LAS NI GNYIS SU MED CING BRJOD DU MED PA'I
MTSAN NYID LA GNAS PA'I PHYIR TE, DE DMIGS PA'I PHYIR RO, ,MI
SNANG BA LAS NI GNYIS DANG, JI LTAR MNGON PAR BRJOD PA DANG,
DBANG

PO DANG, YUL DANG, RNAM PAR RIG PA DANG, SNOD KYI 'JIG RTEN MI
SNANG BA'I PHYIR RO, ,GANG DU GNYIS DANG, JI LTAR MNGON PAR BRJOD
PA DANG, DBANG PO DANG, YUL DANG, RNAM PAR RIG PA DANG, SNOD KYI
'JIG RTEN GYI SNANG BA MED PAR GYUR PA DE NI RNAM PAR MI RTOG
PA'I

YE SHES YIN NO, ,DE LTAR GYUR NA CI ZHIG BSTAN PAR 'GYUR ZHE NA,
GSUNGS PA, DE LTAR NA 'DIS NI BRTAG TU MED PA, BSTAN DU MED PA,
MI GNAS PA, SNANG BA MED PA, RNAM PAR RIG PA MED PA, GNAS PA MED
PA ZHES BYA BA RNAM PAR MI RTOG PA'I YE SHES KYI MTSAN

NYID MDO JI LTA BA BZHIN DU BRJOD PA YIN NO, ,DE LA GZUNG BA DANG
'DZIN PA'I DNGOS PO LA GNYIS SU BRTAG TU MED PA'I PHYIR BRTAG TU
MED PA'O, ,MNGON PAR BRJOD PAS BSTAN PAR MI NUS PA'I PHYIR BSTAN
DU MED PA'O, ,MIG GI DBANG PO LA SOGS PAR MI GNAS PAS NA MI GNAS
PA'O, ,

YUL MA YIN PA'I PHYIR SNANG BA MED PA STE, GZUGS LA SOGS PA YUL
SNANG BA MED PA'I PHYIR RO, ,RNAM PAR RIG PA MA YIN PAS RNAM PAR
RIG PA MED PA'O, ,GNAS KYI DNGOS PO MA YIN PAS GNAS MED PA'O,
,SNANG BA LAS NI CHOS THAMS CAD NAM MKHA'I DKYIL 'KHOR DANG MNYAM

@34B PAR SNANG BA'I PHYIR TE, DE'I YUL CAN GYI MTSAN MA THAMS CAD
SPANGS PA'I PHYIR RO, ,'DU BYED THAMS CAD SGYU MA LA SOGS PA LTA
BUR SNANG BA'I PHYIR TE, DE YANG DAG PA MA YIN PAR SNANG BAR
RTOGS PA'I PHYIR RO, ,SOGS PA SMOS PA NI SMIG RGYU DANG RMI LAM
LA SOGS PA BLTA BAR

BYA'O; ,DE LA PHAN YON LA 'JUG PA NI RNAM PA BZHI STE, CHOS KYI
SKU RDZOGS PAR THOB PAS NI GNAS YONGS SU GYUR PAS SO, ,BDE BAR
GNAS PA MCHOG THOB PAS NI, ZAG PA DANG BCAS PA'I BDE BA SPANGS PA
DANG, GTAN DU DE'I BDAG NYID DU GYUR PA'I PHYIR

RO; ,STON PA LA DBANG 'BYOR PAS NI SHES BYA JI LTA BA DANG, JI
SNYED PA RTOGS PA'I PHYIR RO, ,'DOMS PA LA DBANG 'BYOR BA NYID
THOB PAS NI JI LTAR 'OS PAR BSTAN PA'I SGO DU MA LA 'JUG PA'I
PHYIR RO, ,PHAN YON RNAM PA BZHI THOB PA'I RGYU YIN PA'I PHYIR
NA, YE

SHES DE'I PHAN YON RNAM PA BZHIR BRJOD DO, ,DE LA YONGS SU SHES
PA LAS 'JUG PA NI RNAM PA BZHI STE, GNYEN PO YONGS SU SHES PA
DANG, MTSAN NYID YONGS SU SHES PA DANG, KHYAD PAR YONGS SU SHES
PA DANG, LAS YONGS SU SHES PA LAS

SO; ,DE LA GNYEN PO YONGS SU SHES PA NI, RNAM PAR MI RTOG PA'I YE
SHES CHOS DANG, GANG ZAG DANG, YONGS SU 'GYUR BA DANG, THA DAD PA
DANG, SKUR BA 'DEBS PA STE, MED PAR 'DZIN PA RNAM PA LNGA'I GNYEN
PO YIN PA'I PHYIR RO ZHES BYA BA LA, MED

PAR 'DZIN PA RNAM PA LNGA'I GNYEN PO NI RNAM PAR MI RTOG PA'I YE
SHES YIN NO ZHES DE LTAR SHES PA GANG YIN PA DE LA NI GNYEN PO
YONGS SU SHES PA ZHES BRJOD DO, ,MED PAR 'DZIN PA RNAM PA LNGA NI
MED PA'I CHOS 'DZIN PA DANG, MED PA'I GANG ZAG 'DZIN PA STE, DON
DAM

PAR 'DZIN PA'O, MED PA'I YONGS SU GYUR PA 'DZIN PA STE, CHOS
RNAMS SKYE BA DANG 'GAG PAR 'DZIN PA GANG YIN PA'O, ,MED PA THA
DAD PA 'DZIN PA NI CHOS DANG CHOS NYID DAG SO SO BAR MNGON PAR
ZHEN PA'I PHYIR RO, ,MED PA'I SKUR BA NYID 'DZIN PA NI CHOS DANG
GANG

@35A *, ,ZAG DAG BRTAGS PAR YOD PA LA YANG SKUR PA 'DEBS PA'I
PHYIR RO, ,DE LA MTSAN NYID YONGS SU SHES PA NI YID LA MI BYED PA
DANG, YANG DAG PAR 'DAS PA DANG, NYE BAR ZHI BA DANG, NGO BO NYID
KYI DON DANG, MNGON RTAGS SU BYED PA STE,

RNAM PA LNGA SPANGS PA'I RANG GI MTSAN NYID KYIS SO, ,RE ZHIG
RNAM PAR MI RTOG PA'I YE SHES DE RNAM PAR RTOG PA YID LA MI BYED
PAS NI RNAM PAR MI RTOG PA'I RANG BZHIN DU MI RIGS SO, ,GAL TE
RNAM PAR RTOG PA YID LA MI BYED PAS RNAM PAR MI RTOG PA YIN NA
NI, DE LA BU CHUNG DANG

BYIS PA LA SOGS PA'I SHES PA YANG RNAM PAR MI RTOG PAR 'GYUR TE,
GANG GI PHYIR DE DAG KYANG GNAS SKABS DE'I TSE RNAM PAR RTOG PAR
MI BYED PAS SO, ,RNAM PAR RTOG PA LAS YANG DAG PAR 'DAS PA'I RANG
BZHIN YANG YIN PAR RIGS PA MA YIN TE, GAL TE YANG DAG PAR

'DAS PA'I RANG BZHIN DE YIN NA NI, DE LAS BSAM GTAN GNYIS PA LA
SOGS PA'I SNYOMS PAR 'JUG PA LA SNYOMS PAR ZHUGS PA YANG DER
'GYUR TE, RTOG DPYOD MED PA LA RNAM PAR RTOG PA MED PA'I PHYIR
RO, ,RNAM PAR RTOG PA NYE BAR ZHI BA'I RANG BZHIN YANG YIN PAR MI
RIGS

TE; GAL TE RNAM PAR RTOG PA NYE BAR ZHI BAS RNAM PAR MI RTOG PA
YIN NA NI DES NA GNYID LOG PA DANG, MYOS PA DANG, BRGYAL BA RNAMS
KYANG DER 'GYUR TE, GANG GI PHYIR DE DAG KYANG GNAS SKABS DE'I
TSE RNAM PAR RTOG PAR MI BYED PAS SO, ,'ON TE NGO BO NYID KYI DON
KHO

NAS RNAM PAR MI RTOG PA YIN NA NI GZUGS LA SOGS PA'I YUL YANG
RNAM PAR RTOG PAR MI 'GYUR TE, GANG GI PHYIR DE DAG KYANG G-YO BA
MED PA'I PHYIR RNAM PAR RTOG PA MI BYED PAS SO, ,RNAM PAR MI RTOG
PA NYID MNGON RTAGS SU BYED PA YANG DE YIN PAR MI RIGS SO, ,'DI
LTAR

RNAM PAR MI RTOG PA'O, ,RNAM PAR MI RTOG PA'O ZHES YID LA BYED PA
BZHIN NA NI SHES PA DE SKYE BA MA YIN TE, RNAM PAR MI RTOG PAR
RNAM PAR RTOG CING BRJOD PA'I YID LA BYED PA YANG RNAM PAR RTOG
PA'I RNAM PA NYID YIN PA'I PHYIR RO, ,DE'I PHYIR SHES PA DE NI
RNAM PA 'DI LNGA'I RANG GI

@35B MTSAN NYID LAS GROL PAR RIG PAR BYA'O, ,DE LA KHYAD PAR
YONGS SU SHES PA NI RNAM PAR MI RTOG PA DANG, NYI TSE BA MA YIN
PA NYID DANG, MI GNAS PA NYID DANG, GTAN DU BA NYID DANG, BLA NA
MED PA NYID DANG, KHYAD PAR RNAM PA LNGAS SO, ,SHES PA DE NI
KHYAD PAR

RNAM PA LNGAS NYAN THOS DANG, RANG SANGS RGYAS RNAMS KYI LAS
KHYAD PAR DU 'PHAGS PAS SO, ,DE LA NYAN THOS DANG RANG SANGS
RGYAS RNAMS NI MYA NGAN LAS 'DAS PA DANG, 'KHOR BA'I YON TAN DANG
NYES PA LA RNAM PAR RTOG PA'I PHYIR NA DE'I SHES PA YANG RNAM PAR
RTOG

PA DANG BCAS PA YIN NO, ,NYI TSE BA YANG YIN TE, 'PHAGS PA'I BDEN
PA BZHI'I SPYI'I MTSAN NYID TZAM LA DMIGS PA'I PHYIR RO, ,GNAS PA
YANG YIN TE, MYA NGAN LAS 'DAS PA LA GNAS PAS SO, ,GTAN DU BA
YANG MA YIN TE, PHUNG PO LHAG MA MED PA'I

MYA NGAN LAS 'DAS PAR 'CHAD PA'I PHYIR TE, GZINGS LTA BU'I MDO
LAS BSTAN PA BZHIN NO, ,BLA NA YOD PA YANG YIN TE, SANGS RGYAS
KYI YE SHES BLA NA YOD PA'I PHYIR RO, ,'DI DAG LAS BZLOG NAS
KHYAD PAR RNAM PA LNGAS SANGS RGYAS DANG BYANG CHUB SEMS DPA'

RNAMS KYI YE SHES KHYAD PAR DU 'PHAGS SO, ,RNAM PAR MI RTOG PAS
NI MYA NGAN LAS 'DAS PA DANG, 'KHOR BA DAG NI YON TAN DANG NYES
PA LA RNAM PAR MI RTOG PA'I PHYIR RO, ,NYI TSE BA MA YIN PA NI
SHES BYA MTHA' DAG GI RANG DANG SPYI'I MTSAN NYID JI LTA BA BZHIN
YUL DU

BYED PA'I PHYIR RO, ,MI GNAS PA NYID NI MYA NGAN LAS 'DAS PA
DANG, 'KHOR BA DAG MI LEN PA DANG MI 'DOR BA'I PHYIR RO, ,GTAN DU
BA NI RTEN CHOS KYI SKU RTAG PAS NA PHUNG PO LHAG MA MED PA'I MYA
NGAN LAS 'DAS PA NA YANG RGYUN MI 'CHAD PA'I PHYIR RO, ,BLA NA
MED PA NI

DE LAS MCHOG TU KHYAD PAR DU 'PHAGS PA MED PA'I PHYIR RO, ,DE LAS
YONGS SU SHES PA NI RNAM PAR RTOG PA RING DU BYED PA DANG, BLA NA
MED PA'I BDE BA SGRUB PAR BYED PA DANG, NYON MONGS PA DANG SHES
BYA'I SGRIB PA DANG BRAL BAR BYED PA DANG, DE'I RJES LAS THOB

@36A *, ,PA'I YE SHES SHES BYA'I RNAM PA THAMS CAD LA 'JUG PAR
BYED PA DANG, SANGS RGYAS KYI ZHING YONGS SU SBYONG BA DANG, SEMS
CAN YONGS SU SMIN PAR BYED PA DANG, RNAM PA THAMS CAD MKHYEN PA
NYID GTOD PAR BYED PA STE, LAS

KYI KHYAD PAR RNAM PA LNGAS SO ZHES BYA BA LA, YE SHES DES NI LAS
RNAM PA LNGA BYED DO, ,'DI LTAR STE, RNAM PAR RTOG PA MNGON DU
RGYU LAS RING DU BYED DE, KUN NAS LDANG BA BCOM PA'I PHYIR RO,
,BLA NA MED PA'I BDE BA SGRUB PAR BYED DE, SHES BYA JI LTA BA
DANG, JI SNYED

PA RTOGS PAS PHYIN CI MA LOG CING GTAN DU PA'I BDE BA KHYAD PAR
DU 'PHAGS PA THAMS CAD SGRUB PA'I PHYIR RO, ,NYON MONGS PA DANG
SHES BYA'I SGRIB PA DANG BRAL BA THOB PAR BYED DE, PHRA RGYAS BAG
CHAGS DANG BCAS PA YANG DAG PAR BCOM PA'I PHYIR RO, ,RNAM PAR MI
RTOG PA'I

RJES LAS THOB PA RANG GI MTSAN NYID KYI YUL CAN GYI YE SHES KYIS
SHES BYA'I RNAM PA THAMS CAD LA 'JUG PAR YANG BYED DO, ,SANGS
RGYAS KYI ZHING YONGS SU SBYONG BA DANG, SEMS CAN YONGS SU SMIN
PA DANG, RNAM PA THAMS CAD MKHYEN PA NYID GTONG BAR YANG BYED
DO,,

DE LA YID LA BYED PA LA 'JUG PA NI CI NAS KYANG RNAM PAR MI RTOG
PA LA 'JUG PAR 'DOD PA'I BYANG CHUB SEMS DPA' DE 'DI SNYAM DU YID
LA BYED DO, ,GO RIMS KYANG STON TE, YANG DAG PA MA YIN PA'I KUN
TU RTOG PAS SA BON THAMS CAD PA ZHES BYA BA NI KUN GZHI RNAM PAR
SHES PAS

BSDUS PA'O, ,MED PA GNYIS SU SNANG BA'I RGYU ZHES BYA BA NI GNYIS
SU MNGON PAR ZHEN PA'I BAG CHAGS KYIS YONGS SU ZIN PA'I PHYIR RO,
,DE LA BRTEN PA'I RGYUD GZHAN ZHES BYA BA LA 'JUG PA'I RNAM PAR
SHES PAR RTOGS PA'O, ,DE BZHIN NYID MA SHES PA LAS YIN

TE ZHES BYA BA NI THOG MA MED PA'I DUS CAN GYI MA RIG PA'I BAG
CHAGS LAS SO, ,DE'I PHYIR ZHES BYA BA NI MI SHES PA PHYIN CI LOG
GI RGYU YIN PA'I PHYIR RO, ,RGYU DANG BCAS PA'I 'BRAS BU NI SNANG
DU ZIN KYANG YOD PA MA YIN NO ZHES BYA BA NI YANG DAG PA MA YIN
PA'I KUN TU RTOG PA DE NI

@36B RTAG TU SHES PA LA SNANG DU ZIN KYANG YOD PA MA YIN PA KHO
NA'O, ,GZHAN YANG DE SNANG BAS NI CHOS NYID MI SNANG ZHING ZHES
BYA BA NI DE BZHIN NYID MI SNANG BA'O, ,DE MI SNANG BAS NI CHOS
NYID MI SNANG BA YIN NO ZHES BYA BA NI DE NI DE MED PAS RAB TU
PHYE BA YIN PA'I PHYIR RO, ,GANG

ZHIG MOS PA YID LA BYED PAS DE LTAR YID LA BYED PA'I BYANG CHUB
SEMS DPA' RNAM PAR MI RTOG PA'I YE SHES LA 'JUG PA YIN NO ZHES
BYA BA NI SBYOR BA'I LAM GYIS BSDUS PA'O, ,DE LTAR DMIGS PA LAS
NI ZHES BYA BA NI YANG DAG PA MA YIN PA'I KUN TU RTOG PA NI SNANG
DU ZIN KYANG MED

PAR DMIGS PA LA SOGS PA RNAM PAR RIG PA TZAM DU DMIGS PA LA 'JUG
GO ZHES BYA BA NI RNAM PAR RIG PA GNYIS SU SNANG BA YIN PA'I
PHYIR RO, ,RNAM PAR RIG PA TZAM DU DMIGS PA LAS NI DON THAMS CAD
MI DMIGS PA LA 'JUG GO ZHES BYA BA NI, RNAM PAR RIG PA NYID

DON DU SNANG BAS NA PHYI ROL GYI DON MED PA'I PHYIR RO, ,DON
THAMS CAD MI DMIGS PA LAS NI RNAM PAR RIG PA TZAM DU MI DMIGS PA
LA 'JUG GO ZHES BYA BA NI, RNAM PAR RIG PA RNAM PAR RIG PA NYID
DU MI 'GRUB PA'I PHYIR TE, RNAM PAR RIG PAR BYA BA'I DON MED NA

RNAM PAR RIG PA MI RIGS PA'I PHYIR RO, ,DE MI DMIGS PA LAS NI
ZHES BYA BA NI GZUNG BA DANG 'DZIN PA MI DMIGS PA LAS SO, ,GNYIS
PO KHYAD PAR MED PA DMIGS PA LA 'JUG GO ZHES BYA BA NI GNYIS SU
MED PA NYID KYIS GNYIS PO KHYAD PAR MED PA'I PHYIR RO, ,GNYIS

PO GZUNG BA DANG 'DZIN PA'I NGO BOR MA DMIGS PA GANG YIN PA DE
NYID GNYIS SO, ,KHYAD PAR MED PAR DMIGS PA YIN PAR RIG PAR BYA
STE, KHYAD PAR NI GNYIS YOD NA RTOGS PA'I PHYIR RO, ,DE LA GNYIS
MI DMIGS PA GANG YIN PA GANG ZHES BYA BA NI GZUNG BA DANG 'DZIN
PA

MI DMIGS PA'O, ,DE NI RNAM PAR MI RTOG PA'I YE SHES ZHES BYA BA
NI BRJOD PAR BYA BA BSTAN TE, DE LTAR RNAM PAR MI RTOG PA LA 'JUG
PAR 'DOD PA'I BYANG CHUB SEMS DPA' NI DE LTAR YID LA BYED PA LA,
DE LTAR YID LA BYED PA YANG RNAM PAR MI RTOG PA'I YE SHES

@37A *, ,LA 'JUG PA YIN NO ZHES GANG SNGAR BSTAN PA DE NYID STON
PAR BYED PA'O, ,YUL MED CING ZHES BYA BA NI MIG LA SOGS PA LTAR
YUL DANG BCAS PA NYID YIN PA BSAL BA'I DON DU STE, DMIGS PA MED
KYANG YUL DANG BCAS PA YOD PAS

SO, ,DMIGS PA MED PA ZHES BYA BA NI GZUGS LA SOGS PA'I YUL LA
DMIGS PA MA YIN PA STON TE, DE NI MTSAN MA THAMS CAD MI DMIGS PAS
RAB TU PHYE BA YIN PA'I PHYIR RO, ,YE SHES KYI MTSAN NYID 'JUG PA
DANG BCAS PA BSHAD ZIN TO, ,DA NI BYANG CHUB

SEMS DPA' JI LTAR SBYOR NA, YE SHES DE 'THOB PAR 'GYUR BA'I SBYOR
BA STON TO, ,SBYOR BA LA 'JUG PA DE YANG RNAM PA BZHI STE, MOS
PA'I SBYOR BAS NI MOS PAS SPYOD PA'I SA LA STE, DE NI SNGAR BSTAN
PA'I NGES PAR RTOGS PA'I GNAS SKABS GANG YIN PA NYID DO, ,

RAB TU RTOGS PA'I SBYOR BAS NI SA DANG POR TE, DE NI MTHONG BA'I
LAM GYIS CHOS KYI DBYINGS RAB TU RTOGS PA YIN PA'I PHYIR RO, ,DE
YANG SNGAR BSTAN PA'I REG PA'I GNAS SKABS GANG YIN PA NYID DO,
,SGOM PA'I SBYOR BAS NI YONGS SU MA DAG PA'I SA DRUG DANG ZHES
BYA

BA NI, SA GNYIS PA LA SOGS PA'O, ,YONGS SU MA DAG PA NYID KYANG
MTSAN MA KUN TU SPYOD PA'I PHYIR RO, ,YONGS SU DAG PA'I SA GSUM
DU ZHES BYA BA NI BRGYAD PA LA SOGS PAR RO, ,YONGS SU DAG PA NYID
KYANG MTSAN MA KUN TU MI SPYOD PA'I PHYIR TE, DE'I

GNYEN PO LA MA RANG GI NGANG GIS 'JUG PA'I PHYIR RO, ,DE YANG
SNGAR BSTAN PA'I RJES SU DRAN PA'I GNAS SKABS NYID DE, MTHAR THUG
PA'I SBYOR BAS NI SANGS RGYAS KYI SA LA LHUN GYIS GRUB PAR SANGS
RGYAS KYI MDZAD PA RGYUN MI 'CHAD PA'I PHYIR TE, GANG LAS DE MA
THAG TU

SANGS RGYAS KYI MDZAD PA RGYUN MI 'CHAD PAR THOB PA DE LA NI
MTHAR THUG PA'I SBYOR BA ZHES BRJOD DO, ,DE YANG SNGAR BSTAN PA'I
DE'I BDAG NYID DU NYE BAR SON PA'I GNAS SKABS NYID DO, ,DE'I BDAG
NYID DU NYE BAR SON PA NYID KYANG YE SHES DE'I RANG BZHIN DU GYUR
PAS NA,

@37B GNAS YONGS SU GYUR BA'I YE SHES DANG RO GCIG PA'I PHYIR RO,
,DE LA NYES DMIGS LA 'JUG PA NI, GNAS YONGS SU GYUR PA MED PA'I
NYES DMIGS BZHI STE, 'DI LTA STE, NYON MONGS PA MI 'JUG PA'I RTEN
MED PA'I NYES DMIGS TE, GAL TE GNAS

YONGS SU GYUR PA MED NA GNAS YONGS SU GYUR PA MED PAS RTEN MED
PAR NYON MONGS PA RNAMS PHYIS MI SKYE BA'O, ,CHOS NYID DU GNAS
PA'I 'JUG PA GANG YIN PA DE JI LTAR 'GYUR, DES NA NYON MONGS PA
'JUG PA'I RTEN BZHIN DU, DE'I RTEN YOD DGOS SO ZHES BYA BA NI,
NYON

MONGS PA MI 'JUG PA'I RTEN MED PA'I NYES PA'O, ,DE BZHIN DU JI
LTAR ZAG PA DANG BCAS PA'I RNAM PAR SHES PA RTEN DANG BCAS PAR
'JUG PA DE BZHIN DU, DE'I GNYEN PO YANG RTEN DANG BCAS PA 'GYUR
DGOS TE, DES NA LAM 'JUG PA'I RTEN MED PA'I NYES PAR 'GYUR RO, ,

YANG DPER NA 'KHOR BA'I GANG ZAG LA 'KHOR BA'O ZHES PHUNG PO
RNAMS 'DOGS PA DE BZHIN DU YONGS SU MYA NGAN LAS 'DAS PA'I GANG
ZAG LA YANG GDAGS PA'I GZHI YOD DGOS SO, ,RE ZHIG SEMS DE NYID NI
YIN PAR MI 'THAD DE, MI MTHUN PA'I PHYOGS DANG GNYIS PO

DAG GI SKYE BA DANG, 'GAG PA'I DUS GCIG PA YIN PA'I PHYIR DANG,
'GAL BA DAG NI RTEN GCIG PAR MI 'THAD PA'I PHYIR TE, GRANG BA
DANG DRO BA'I REG PA RTEN GCIG PAR MI 'THAD PA BZHIN NO, ,PHUNG
PO LHAG MA MED PAR MYA NGAN LAS 'DAS PA NA YANG GDAGS

PA'I GZHI MED PA'I PHYIR RO, ,DE BAS NA PHUNG PO BZHIN DU MYA
NGAN LAS 'DAS PA'I GANG ZAG TU GDAGS PA'I GZHI MED DGOS SO ZHES
BYA BA NI MYA NGAN LAS 'DAS PA'I GANG ZAG TU GDAGS PA'I GZHI MED
PA'I NYES PA'O, ,BYANG CHUB GSUM GYI KHYAD PAR GDAGS PA'I

GZHI MED PA'I NYES PA NI BZHI PA YIN NO, ,DE'I PHYIR GZHI'I DNGOS
PO MED PA'I GNAS YONGS SU GYUR PA NI YOD PA YIN NO, DE LAS KYANG
GNAS YONGS SU GYUR PA YOD NA DE LAS BZLOG PA PHAN YON RNAM PA
BZHI NYID YIN PAR RIG PAR BYA'O, ,DE LTAR NA 'DI

@38A *, ,NI GNAS YONGS SU GYUR PA LA 'JUG PA RNAM PA BCU YIN PAR
RIG PAR BYA'O, ,JI LTAR YANG DAG PA MA YIN PA'I KUN TU RTOG PA
SNANG YANG YOD PA MA YIN PA NI BSHAD ZIN TO, ,'ON KYANG 'DIR DE
LA YID CHES PAR BYED PA'I DPE BRJOD PAR BYA BA GSUNGS

PA; MED PAR SNANG BA'I DPE NI SGYU MA DANG RMI LAM LA SOGS PA YIN
TE, DPER NA SGYU MA DANG RMI LAM LA SOGS PA DMIGS PAR GYUR KYANG
YOD PA MA YIN PA DE BZHIN DU CHOS SNANG YANG MED PA KHO NA'O,
,SOGS PA SMOS PA NI RI DAGS SRED PA DANG, DRI ZA'I GRONG KHYER LA

SOGS PA DANG, SMIG RGYU DANG, SGRA BRNYAN DANG, CHU ZLA LA SOGS
PA YANG RTOGS PAR BYA'O, ,JI LTAR RNAM PA BCUS GNAS YONGS SU GYUR
PA LA 'JUG PA BLA NA MED PA YIN TE BSHAD ZIN PA DE LA, GAL TE
GNAS YONGS SU GYUR PA NA GZHAN DU 'GYUR BAS NA

GNAS YONGS SU GYUR PA'I RNAM PAR 'GYUR BA'I CHOS CAN DU JI LTAR
MI 'GYUR ZHE NA, DE'I PHYIR GNAS YONGS SU GYUR PA YIN YANG JI
LTAR RNAM PAR 'GYUR BA'I CHOS CAN MA YIN PA DE LTAR DPES GRUB PAR
GSUNGS PA NI, GNAS YONGS SU GYUR PA'I DPE NI NAM MKHA'

DANG, GSER DANG CHU LA SOGS PA YIN NO ZHES BYA BA'O, ,DPER NA NAM
MKHA' RANG BZHIN GYIS DAG PA KHO NA STE, GLO BUR GYI KHUG RNA LA
SOGS PA DANG 'BREL PA LAS DE MA GTOGS PAR ZAD LA, DE DANG BRAL BA
LAS NI DAG PA YIN NO, ,MA DAG PA

NI DAG PAR 'GYUR BA MA YIN NO ZHES BYA BAS DAG PA NYID SKYE BA NI
MA YIN GYI, 'ON KYANG MA DMIGS PA'I RGYU DANG BRAL BAS DMIGS PAR
ZAD DO, ,RAB TU DAG PAR DMIGS PAS NAM MKHA' RNAM PAR 'GYUR BA'I
CHOS CAN DU KHAS BLANG BAR BYA BA YANG MA

YIN NO, ,DE BZHIN DU GSER YANG BZANG BA NYID DU GNAS PA KHO NA
STE, GLO BUR GYI DRI MAS ZIL GYIS MNAN PAS DE MA DMIGS PAR ZAD
LA, DE DANG BRAL BA LAS NI DMIGS PA YIN NO, ,DMIGS PAS SKYES BAR
GYUR PA YANG MA

@38B YIN NO, ,DE BZHIN DU CHU NI DANGS PAR GNAS PA KHO NA STE,
CHU DE LA SA'I RDZAS DANG 'BREL PAS DE MI DMIGS PAR ZAD LA, SA'I
RDZAS DANG BRAL BA LAS NI MA DMIGS PA YIN NO, ,DMIGS PA LAS RGYUN
GYIS 'JUG PA'I CHU'I RDZAS DER MA BYUNG BA LAS SKYES PA

YANG MA YIN LA, DANGS PA NYID DMIGS PAS CHU'I RDZAS RNAM PAR
'GYUR BA'I CHOS CAN DU KHAS BLANGS PA YANG MA YIN NO, ,DE BZHIN
DU GNAS YONGS SU GYUR PA LA YANG RANG BZHIN GYIS 'OD GSAL BA GANG
YIN PA DE SNGAR MED PA MA YIN TE, 'ON KYANG GLO BUR

GYI SGRIB PA SNANG BAS MI SNANG BAR ZAD DO, ,MA DAG PA DANG,
BZANG BA MA YIN PA DANG, MA DANGS PA NYID BZHIN NO, ,DE DANG BRAL
BA LAS NI SNANG BA YIN LA, GANG LAS CHOS NYID RNAM PAR 'GYUR BA
DANG BCAS PAS SNANG BAR 'GYUR BA SNANG BA LAS YANG MA BYUNG

PA LAS SKYES PA YANG MA YIN NO, ,DE MED PAS NI CHOS NYID DANG,
DES RAB TU PHYE BA'I GNAS YONGS SU GYUR PA RTAG PA YIN NO, ,'DIR
GSER DANG CHU'I DPES NI RDZAS LA MA LTOS PAR YON TAN TZAM CHOS
MTHUN PAR BSTAN PA YIN LA, NAM MKHA'I DPES NI THAMS

CAD BSTAN PA YIN NO, ,SOGS PA SMOS PAS NI RNAM PA DE LTA BU GZHAN
YANG RTOGS PAR BYA STE, GOS LA SOGS PA DRI MA DANG BRAL BAS DAG
PAR GYUR PA NYID DU GNAS PA LA SOGS PA'O, ,CHOS DANG CHOS NYID
RNAM PAR 'BYED PA'I 'GREL PA SLOB DPON DBYIG GNYEN

GYIS MDZAD PA RDZOGS SO,, ,,KHA CHE'I PAndI TA MA H'A DZA NA
DANG, LO TZ'A BA BLO LDAN SHES RAB KYIS BSGYUR BA'O,, ,, 