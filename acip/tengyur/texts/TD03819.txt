@280B #, ,RGYA GAR SKAD DU,
A'ARYA PRA DZNY'A P'A RA MI T'A HRi DA YA BY'A KHY'A, BOD SKAD
DU, 'PHAGS PA SHES

@281A *, ,RAB KYI PHA ROL TU PHYIN PA'I SNYING PO'I RNAM PAR
BSHAD PA, BCOM LDAN 'DAS MA SHES RAB KYI PHA ROL TU PHYIN MA LA
PHYAG 'TSAL LO, ,DE LA BCOM LDAN 'DAS MA SHES RAB KYI PHA ROL TU
PHYIN PA'I SNYING PO'O ZHES BYA BA NI MDO'I MTSAN NYID BRJOD PAS
NA BCOM LDAN 'DAS MA SHES RAB

KYI PHA ROL TU PHYIN PA'I SNYING PO ZHES BYA'O, ,THOG MA KHO NAR
MING MA BTAGS NA MDO GANG YIN GTOL MED PA'I PHYIR MING SMOS SO,
,MING BTAGS PA 'BA' ZHIG TU MA ZAD KYI, SHES RAB KYI PHA ROL TU
PHYIN PA'I SNYING PO 'DI'I MDO THAMS CAD KYANG 'DIR MA 'DUS PA
MED PAS MDO'I YANG MDO ZHES

BYA'O, ,DE LA BCOM ZHES BYA BA NI BDUD BZHI BCOM PA STE, PHUNG
PO'I BDUD LA SOGS PA SHES RAB KYI PHA ROL TU PHYIN PA'I DON 'DIS
BDUD BTZAL DU MI RNYED CING BDUD THAMS CAD MI GNAS PA'I PHYIR
BCOM PA'O, ,LDAN ZHES BYA BA NI LEGS PA DRUG DANG LDAN PA STE,
MKHYEN PA'I YON TAN

THAMS CAD KYANG SHES RAB KYI PHA ROL TU PHYIN PA'I BYIN GYI RLABS
LAS BYUNG BAS NA LDAN PA'O, ,'DAS ZHES BYA BA NI MI GNAS PA'I MYA
NGAN LAS 'DAS PA STE, SHES RAB KYI PHA ROL TU PHYIN PA'I DON GYI
SEMS DANG YID DANG RNAM PAR SHES PA THAMS CAD BZLOG STE, BAG
CHAGS THAMS CAD DANG BRAL

BAS NA 'DAS ZHES BYA'O, ,MA ZHES BYA BA NI DUS GSUM GYI SANGS
RGYAS THAMS CAD KYANG SHES RAB KYI PHA ROL TU PHYIN PA'I DON
SPYAD PA LAS BYUNG, SHES RAB KYI PHA ROL TU PHYIN PA'I DON GYIS
BSKYED PAS NA SHES RAB KYI PHA ROL TU PHYIN PA NI SANGS RGYAS
THAMS CAD KYI YUM DU GYUR PAS NA MA ZHES BYA'O, ,

SHES RAB CES BYA BA NI THOS PA DANG, BSAMS PA DANG, BSGOMS PA'I
SHES RAB RNAM PA GSUM GYIS YANG DAG PA JI LTA BA BZHIN DU SHES
PAS NA SHES RAB CES BYA'O, ,PHA ROL TU PHYIN PA ZHES BYA BA NI
SHES RAB KYIS CHOS GANG YANG RJES SU MA MTHONG BA'I PHYIR MTSAN
MA DANG MTHA' GNYIS DANG

SKYE SHI LAS 'DAS PA'I PHYIR PHA ROL TU PHYIN PA ZHES BYA'O,
,SNYING PO ZHES BYA BA NI SHES RAB KYI PHA ROL TU PHYIN PA STONG
PHRAG BRGYA PA LA SOGS PA'I NANG NAS ZAB MO MCHOG THAMS CAD MDO
NYUNG NGU 'DI'I NANG DU MA 'DUS PA MED PAS NA SNYING PO ZHES
BYA'O, ,BCOM LDAN 'DAS MA SHES RAB KYI PHA

@281B ROL TU PHYIN PA LA PHYAG 'TSAL LO ZHES PA NI SHES RAB KYI
PHA ROL TU PHYIN PA 'BUM PA'I MDO LAS KYANG SHES RAB KYI PHA ROL
TU PHYIN PA LA PHYAG 'TSAL NA, DUS GSUM GYI SANGS RGYAS THAMS CAD
LA PHYAG 'TSAL BA DANG 'DRA'O ZHES 'BYUNG BA'I PHYIR BSOD NAMS
KYI TSOGS BSAGS PA DANG,

MCHOD PA'I PHYIR PHYAG 'TSAL BA'O, ,DA NI GZHUNG STE, SHES RAB
KYI PHA ROL TU PHYIN PA 'DI LA MGO MJUG TU DON RNAM PA BDUN GYIS
GSAL BAR BSHAD DE, DE YANG GANG ZHE NA, GLENG GZHI DANG, SHES RAB
LA 'JUG PA DANG, STONG PA NYID KYI MTSAN NYID DANG, SHES RAB KYI
SPYOD YUL DANG,

SHES RAB KYI YON TAN DANG, SHES RAB KYI 'BRAS BU DANG, SHES RAB
KYI GZUNGS SO, ,DE LA GLENG GZHI NI 'DI SKAD BDAG GIS THOS PA
ZHES BYA BA NAS, THABS CIG TU BZHUGS TE ZHES BYA BA'I BAR DU'O,
,SHES RAB LA 'JUG PA NI PHUNG PO LNGA YANG RANG BZHIN GYIS STONG
PAR BLTA'O ZHES BYA

BA'I BAR DU'O, ,STONG PA NYID KYI MTSAN NYID NI THOB PA YANG MA
YIN, MA THOB PA YANG MA YIN ZHES BYA BA'I BAR DU'O, ,SHES RAB KYI
SPYOD YUL NI THOB PA MED PAR SHES RAB KYI PHA ROL TU PHYIN PA LA
GNAS SHING SPYOD DO ZHES BYA BA'I BAR DU'O, ,SHES RAB KYI YON TAN
NI MYA NGAN LAS 'DAS

PA'I MTHAR PHYIN TO ZHES BYA BA'I BAR DU'O, ,SHES RAB KYI 'BRAS
BU NI BYANG CHUB TU MNGON PAR RDZOGS PAR SANGS RGYAS SO ZHES BYA
BA'I BAR DU'O, ,SHES RAB KYI GZUNGS NI MJUG GI SNGAGS YAN CHAD
DO, ,DA NI GLENG GZHI'I DON BSHAD DE, 'DI SKAD BDAG GIS THOS PA
ZHES BYA BA NI THEG PA CHEN

PO'I MDO SDE THAMS CAD 'PHAGS PA 'JAM DPAL GYIS GSAN TE, BSDUS
PAS NA BDAG GIS THOS PA ZHES BYA'O, ,DE LA 'DI SKAD CES BYA BA NI
SHES RAB KYI SNYING PO'I RNAM GRANGS JI SNYED BRJOD PA NYID DO,
,BDAG GIS THOS PA ZHES BYA BA NI BCOM LDAN 'DAS KYI ZHABS KYI
DRUNG NAS MNYAN TE,

DPAL GYI MGUR NAS GSUNGS PA MNGON SUM DU RNA BA'I DBANG POS THOS
PA'O, ,DUS GCIG NA ZHES BYA BA NI SHES RAB KYI SNYING PO DUS
GZHAN NA BSHAD PA LA MI BYA'O, ,BCOM LDAN 'DAS KYIS RGYAL PO'I
KHAB NA 'KHOR 'DI RNAMS LA LAN CIG KHO NA ZHIG BSHAD PA'I DUS LA
BYA'O, ,BCOM

@282A *, ,LDAN 'DAS ZHES BYA BA NI DE LA STON PA NI SU ZHIG YIN,
YUL NI GANG ZHIG NA, 'KHOR NI GANG GANG YIN, 'DUS NAS DON CI ZHIG
MDZAD DE, STON PA NI SANGS RGYAS BCOM LDAN 'DAS, YUL NI RGYAL
PO'I KHAB KYI BYA RGOD PHUNG PO'I RI LA, 'KHOR NI DGE SLONG GI
DGE 'DUN CHEN PO

DANG; BYANG CHUB SEMS DPA' SEMS DPA' CHEN PO RNAMS SO, ,'DUS NAS
DON CI ZHIG MDZAD CE NA, SHES RAB KYI PHA ROL TU PHYIN PA'I
SNYING PO 'DI STON TO, ,DE LA TSIG GNYER BSHAD PA NI GONG MA DANG
'DRA, RGYAL PO'I KHAB BYA RGOD KYI PHUNG PO'I RI LA ZHES BYA BA
NI RGYAL PO GZUGS CAN SNYING PO'I

YON TAN LAS GRAGS TE, YUL LJONGS KYI GRONG KHYER SPYI'I MING DU
BTAGS PA'O, ,BYA RGOD KYI PHUNG PO'I RI ZHES BYA BA NI YUL LJONGS
DE RGYA CHE BAS BYA RGOD PHUNG PO'I RI STE MTHO LA BYA MANG PO
'DU BA'I PHYIR MING DU BTAGS PA'O, ,DGE SLONG GI DGE 'DUN CHEN PO
ZHES BYA BA NI MTHU CHE BA DANG GRANGS MANG BA'O, ,

BYANG CHUB SEMS DPA'I DGE 'DUN CHEN PO ZHES PA NI THAMS CAD KYANG
SHES RAB KYI PHA ROL TU PHYIN PA'I DON PHUN SUM TSOGS PA MNGON
SUM DU CHUD CING GZHAN YANG SHES RAB KYI PHA ROL TU PHYIN PA LA
'JOG PA'I BYANG CHUB SEMS DPA' MANG PO'O, ,THABS CIG TU BZHUGS TE
ZHES BYA BA NI BCOM LDAN

'DAS 'KHOR MANG POS BSKOR TE BZHUGS PA'O, ,'DI YAN CHAD NI GLENG
GZHI'O, ,DA NI SHES RAB LA 'JUG PA'I DON GYIS BSHAD DE, DE'I TSE
BCOM LDAN 'DAS CHOS KYI RNAM GRANGS ZAB MO SNANG BA ZHES BYA BA'I
TING NGE 'DZIN LA SNYOMS PAR ZHUGS SO ZHES BYA BA NI, DE LA BCOM
LDAN

'DAS 'KHOR DE DAG DANG, SEMS CAN THAMS CAD LA THUGS BRTZE ZHING
BYIN GYIS BRLAB PA'I PHYIR SNYOMS PAR ZHUGS PA'O, ,DE LA CHOS KYI
RNAM GRANGS ZAB MO SNANG BA ZHES BYA BA NI CHOS KYI GZHUNG 'DIS
CHOS THAMS CAD DMIGS PA DANG MTHA' THAMS CAD LAS 'DAS PAR STON
CING

MKHYEN PA'I PHYIR ZAB MO SNANG BA ZHES BYA'O, ,TING NGE 'DZIN LA
SNYOMS PAR ZHUGS ZHES BYA BA NI ZAB MO DE NYID LA MNYAM PAR GZHAG
PA'O, ,YANG DE'I TSE BYANG CHUB SEMS DPA' SEMS DPA' CHEN PO
'PHAGS PA SPYAN RAS GZIGS KYI DBANG PO SHES RAB KYI PHA ROL TU
PHYIN PA ZAB MO SPYOD PA

@282B 'DI NYID LA RNAM PAR RTOG CING, PHUNG PO LNGA PO DE NYID LA
YANG RANG BZHIN GYIS STONG PAR BLTA'O ZHES PA LA, YANG DE'I TSE
ZHES PA NI 'KHOR 'DUS PA DANG SNYOMS PAR ZHUGS PA'I DUS NA'O,
,'PHAGS PA SPYAN RAS GZIGS KYI DBANG PO RANG BZHIN GYIS STONG PAR
BLTA'O ZHES PA'I BAR DU NI

'PHAGS PA SPYAN RAS GZIGS KYI DBANG PO 'KHOR DE RNAMS DANG, SEMS
CAN THAMS CAD LA THUGS BRTZE BA'I PHYIR SHES RAB KYI PHA ROL TU
PHYIN PA ZAB MO NYID LA RNAM PAR RTOG CING PHUNG PO DE DAG KYANG
MI DMIGS PA'I RANG BZHIN STONG PA NYID LAS GZHAN DU GYUR PA GANG
YANG MED DO ZHES BYA BAR

DGONGS PA'O, ,PHUNG PO LNGA ZHES BYA BA NI GZUGS KYI PHUNG PO NI
DBU BA'I GONG BU LTA BU'O, ,TSOR BA NI CHU BUR LTA BU'O, ,'DU
SHES NI SMIG RGYU LTA BU'O, ,'DU BYED NI CHU SHING LTA BU'O,
,RNAM PAR SHES PA NI SGYU MA LTA BU'O, ,RANG BZHIN GYIS STONG PA
ZHES PA NI PHUNG PO LNGA PO DE DAG RANG BZHIN GYI

MTSAN NYID KYIS STONG PA NYID DE, MTHA' THAMS CAD LAS 'DAS SHING
MTSAN NYID MED PA'I PHYIR STONG PA NYID DO, ,DE NAS TSE DANG LDAN
PA SH'A RI'I BUS SANGS RGYAS KYI MTHUS BYANG CHUB SEMS DPA' SEMS
DPA' CHEN PO 'PHAGS PA SPYAN RAS GZIGS KYI DBANG PO LA 'DI SKAD
CES SMRAS SO ZHES PA NI

NYAN THOS CHEN PO'I NANG NA SHES RAB KYI MCHOG TU GYUR PA'I SH'A
RI'I BUS DE BZHIN GSHEGS PA'I BYIN GYI RLABS KYIS 'PHAGS PA SPYAN
RAS GZIGS KYI DBANG PO LA DRIS SO, ,RIGS KYI BU GANG LA LA SHES
RAB KYI PHA ROL TU PHYIN PA ZAB MO SPYOD PA SPYAD PAR 'DOD PA DES
JI LTAR BSLAB PAR BYA ZHES BYA BA

LA; RIGS KYI BU ZHES BYA BA NI THEG PA CHEN PO'I GSUNG RAB LAS
SKYES TE, DE BZHIN GSHEGS PA'I SRAS SU GYUR PA'O, ,GANG LA LA
ZHES PA NI THEG PA CHEN PO LA ZHUGS PA GANG SU YANG RUNG BA'O,
,SHES RAB KYI PHA ROL TU PHYIN PA LA SPYOD PA ZHES BYA BA NI SHES
RAB KYI PHA ROL TU PHYIN PA SPYOD

PAS CHOS THAMS CAD KYI DE BZHIN NYID ZAB MO BRJOD DU MED PAR
SPYOD PA'O, ,SPYAD PAR 'DOD PA DES JI LTAR BSLAB PAR BYA ZHES PA
NI SHES RAB KYI PHA ROL TU PHYIN PA'I DON SPYAD PAR 'DOD PA DES
JI LTA BU ZHIG TU SHES PAR BYA ZHING BSLAB PAR BYA ZHES DRIS
PA'O, DE SKAD CES SMRAS PA DANG, BYANG

@283A *, ,CHUB SEMS DPA' SEMS DPA' CHEN PO 'PHAGS PA SPYAN RAS
GZIGS KYI DBANG POS TSE DANG LDAN PA SH'A RI'I BU LA 'DI SKAD CES
SMRAS SO ZHES PA NI DRIS PA'I LAN SMRAS PA'O, ,SH'A RI'I BU RIGS
KYI BU 'AM RIGS KYI BU MO GANG LA LA SHES RAB KYI PHA ROL TU
PHYIN PA ZAB MO SPYAD PA SPYOD

PAR 'DOD PA NGES 'DI LTAR BRTAG PAR BYA STE ZHES PA NI, SHES RAB
KYI PHA ROL TU PHYIN PA LA SPYAD PAR 'DOD PA DES 'OG TU BSHAD
PA'I DON BZHIN DU BRTAG PAR BYA'O ZHES PA'O, ,PHUNG PO LNGA PO DE
DAG KYANG RANG BZHIN GYIS STONG PAR YANG DAG PAR RJES SU BLTA'O
ZHES PA NI PHUNG PO LNGA PO DE DAG

NI RANG BZHIN GYIS STONG PA NYID DO, ,MTSAN NYID MED PAS SNGON
GYI DUS NAS MA SKYES, DA LTAR GYI DUS NA MI GNAS, MA 'ONGS PA'I
DUS NA MI 'GAG STE, DUS THAMS CAD DU SKYE BA DANG, GNAS PA DANG,
'GAG PAR MA GYUR PAS MI GNAS PA'I RANG BZHIN BRJOD DU MED PAS NA
STONG NYID DO, ,

BLTA'O ZHES PA NI YANG DAG PA JI LTA BA BZHIN DU BLTA'I, DE LAS
GZHAN PA GANG DU YANG MI BLTA'O ZHES PA'O, ,'DI YAN CHAD NI SHES
RAB LA 'JUG PA'O, ,DA NI STONG PA NYID KYI MTSAN NYID KYI DON
GYIS BSHAD DE, GZUGS STONG PA'O, ,STONG PA NYID KYANG GZUGS SO
ZHES PA LA, DE LA

GZUGS SO ZHES PA NI STONG PA NYID KYI RANG BZHIN KHONG DU MA CHUD
PAS 'KHRUL PA'I SEMS KYIS GZUGS SU MTHONG ZHING RTOG PA'AM, TSIG
GIS THA SNYAD DU 'DOGS PA'O, ,STONG PA'O ZHES BYA BA NI GZUGS KYI
RANG BZHIN STONG PA NYID YIN PAS SNGA MA 'DAS PA'I DUS NA YANG
MTSAN NYID MED

PAS DMIGS SU MED, DA LTAR DANG MA 'ONGS PA'I DUS NA YANG MTSAN
NYID MED DE, DMIGS SU MED PAS MTHA' THAMS CAD DANG DNGOS PO THAMS
CAD MI GNAS PA'I PHYIR STONG PA NYID CES BYA'O, ,STONG PA NYID
KYANG GZUGS SO ZHES BYA BA NI STONG PA NYID KYANG DMIGS SU MED
PA'I RANG BZHIN

LA GZUGS SO ZHES TSIG GI THA SNYAD DU BTAGS LA, DE GUD NA MI GNAS
PA'I PHYIR STONG PA NYID KYANG GZUGS SO, ,GZUGS LAS STONG PA NYID
GZHAN MA YIN, STONG PA NYID LAS KYANG GZUGS GZHAN MA YIN NO ZHES
PA NI GZUGS GANG YIN PA DE NYID BRJOD DU MED PA'I STONG PA NYID
YIN

@283B GYI; GZUGS SPANGS TE STONG PA NYID BTZAL DU MI RNYED PAS NA
GZUGS LAS STONG PA NYID GZHAN MA YIN ZHES BYA'O, ,BRJOD DU MED
PA'I STONG PA NYID GANG YIN PA DE NYID LA GZUGS SO ZHES TSIG GI
THA SNYAD DU BTAGS PA GUD NA MI 'DUG CING MI RNYED PA'I PHYIR
STONG PA NYID LAS KYANG GZUGS GZHAN

MA YIN ZHES BYA'O, ,DE BZHIN DU TSOR BA DANG, 'DU SHES DANG, 'DU
BYED DANG, RNAM PAR SHES PA RNAMS STONG PA'O ZHES PA NI GZUGS LA
JI LTAR BSHAD PA BZHIN DU PHUNG PO LHAG MA RNAMS KYANG DE DANG
'DRA BAR BLTA'O, ,SH'A RI'I BU DE BZHIN DU CHOS THAMS CAD KYANG
STONG PA NYID DE ZHES BYA BA LA,

SH'A RI'I BU ZHES PA NI MA YENGS PAR LEGS PAR NYON CIG CES BOD
PA'I TSIG GO, DE BZHIN DU CHOS THAMS CAD STONG PA NYID NI PHUNG
PO LNGA LA JI LTAR BSHAD PA LTAR GZHAN YANG SKYE MCHED DRUG NAS,
RNAM PA THAMS CAD MKHYEN PA'I BAR DU 'JIG RTEN LAS 'DAS PA'I CHOS
THAMS CAD KYANG STONG PA NYID DU SHES

PAR GYIS SHIG PA'O, ,MTSAN NYID MED PA ZHES PA NI NAM MKHA' LA
MTSAN NYID MED PA LTAR NYON MONGS PA'I MTSAN NYID KYANG MED RNAM
PAR BYANG BA'I MTSAN NYID KYANG MED PA'O, ,MI SKYE MI 'GAG PA
ZHES PA NI DA LTAR SKYES PA NI SNGON MED PA LAS PHYIS YOD PAR
GYUR PA'O, ,'GAG PA NI SNGON

YOD PA LAS PHYIS MED PAR GYUR PA'O, ,STONG PA NYID NI DMIGS SU
MED PAS SNGON NAS MA SKYES PA'O, ,MA SKYES PAS NA PHYIS MI 'GAG
PA'O, ,DRI MA MED PA DANG, DRI MA DANG BRAL BA MED PA ZHES BYA BA
LA, DRI MA ZHES BYA BA NI RNAM PAR SHES PA RNAMS KYIS GZUNG 'DZIN
DU SPYOD PA'O, ,STONG PA NYID

NI RNAM PAR SHES PA LAS 'DAS PAS DRI MA MED PA'O, ,DRI MA DANG
BRAL BA MED PA NI DRI MA MED PAS BRAL BA YANG MED PA'O, ,BRI BA
MED PA GANG BA MED PA'O ZHES BYA BA LA, BRI BA ZHES BYA BA NI
SEMS CAN NO, ,GANG BA ZHES BYA BA NI SANGS RGYAS SO, ,MED PA ZHES
PA NI SEMS CAN DANG SANGS RGYAS

BCAL DU YANG MI RNYED PAS BRI BA DANG GANG BA MED PA'O, ,DE LTAR
NA STONG PA NYID NI GZUGS MA YIN ZHES BYA BA LA, GZUGS NI GZHIG
PAR BYA BA'I MTSAN NYID YIN GYI, STONG PA NYID LA MTSAN NYID MED
PA'I PHYIR STONG PA NYID NI GZUGS MA YIN NO, ,TSOR BA MA YIN, DE
BZHIN DU TSOR BA NI MYONG BA'I

@284A *, ,MTSAN NYID 'DU SHES MA YIN, 'DU SHES NI 'DZIN PA'I
MTSAN NYID, 'DU BYED MA YIN, 'DU BYED NI MNGON PAR 'DU BYED PA'I
MTSAN NYID, RNAM PAR SHES PA RNAMS MA YIN, RNAM PAR SHES PA NI SO
SOR BYE BRAG 'DZIN PA'I MTSAN NYID YIN GYI, STONG PA NYID NI
DMIGS SU MED

PAS RNAM PAR SHES PA RNAMS MA YIN NO, ,RNAMS MA YIN ZHES PA NI
PHUNG PO LNGA RNAMS NI ZAG PA DANG BCAS PA'I MTSAN NYID YIN GYI,
STONG PA NYID NI PHUNG PO LNGA RNAMS MA YIN NO, ,MIG MA YIN, DE
LA MIG NI MTHONG BA'I MTSAN NYID YIN GYI, STONG PA NYID LA MTSAN
NYID MED PAS STONG PA NYID

MIG MA YIN NO, ,RNA BA MA YIN, DE BZHIN DU RNA BA NI THOS PA'I
MTSAN NYID DO, ,SNA MA YIN, SNA NI SNOM PA'I MTSAN NYID, LCE MA
YIN, LCE NI RO MYANG BA'I MTSAN NYID, LUS MA YIN, LUS NI REG PA'I
MTSAN NYID, YID MA YIN, YID NI BYE BRAG GCOD PA'I MTSAN NYID YIN

GYI; STONG PA NYID NI MTSAN NYID MED PAS YID MA YIN NO, ,DE LTAR
DBANG PO DRUG PO NI 'DZIN PA'I MTSAN NYID YIN GYI, STONG PA NYID
NI MTSAN NYID MED PAS DBANG PO DRUG RNAMS MA YIN NO, ,GZUGS MA
YIN, GZUGS NI KHA DOG DANG DBYIBS KYI MTSAN NYID YIN GYI, STONG
PA NYID NI MTSAN NYID MED PAS

GZUGS MA YIN NO, ,SGRA MA YIN, DE BZHIN DU SGRA NI SNYAN MI SNYAN
GYI MTSAN NYID, DRI MA YIN, DRI NI SNOM PA'I MTSAN NYID, RO MA
YIN, RO NI BRO BA'I MTSAN NYID, REG BYA MA YIN, REG BYA NI REG PA
'JAM RTZUB KYI MTSAN NYID, CHOS MA YIN, CHOS NI BYE BRAG GI RNAM
PA'I MTSAN NYID YIN GYI,

STONG PA NYID NI MTSAN NYID MED PAS CHOS MA YIN NO, ,DE LTAR NA
YUL RNAMS NI DMIGS PAR BYED PA'I RKYEN GYI MTSAN NYID YIN GYI,
STONG PA NYID NI MTSAN NYID MED PAS YUL RNAMS MA YIN NO, ,MIG GI
KHAMS MA YIN PA NAS, YID KYI KHAMS MA YIN, YID KYI RNAM PAR SHES
PA'I

KHAMS KYI BAR DU YANG MA YIN NO, ,DE LA KHAMS BCO BRGYAD NI GDUG
PA'I MTSAN NYID YIN GYI, STONG PA NYID NI MTSAN NYID MED PAS
KHAMS BCO BRGYAD MA YIN NO, ,MA RIG PA MA YIN PA NAS RGA SHI MA
YIN, MA RIG PA ZAD PA NAS RGA SHI ZAD PA'I BAR DU MA YIN NO, ,MA
RIG PA NAS RGA SHI'I

@284B BAR DU RTEN 'BREL BCU GNYIS NI 'KHOR BA 'DZIN PA'I MTSAN
NYID YIN GYI, STONG PA NYID NI MTSAN NYID MA YIN PAS MA RIG PA
NAS RGA SHI'I BAR DU MA YIN NO, ,MA RIG PA ZAD PA NAS, RGA SHI
ZAD PA'I BAR DU RNAM PAR BYANG BA'I MTSAN NYID YIN GYI, STONG PA
NYID NI MTSAN NYID MED PAS MA RIG PA ZAD PA NAS

RGA SHI ZAD PA'I BAR DU MA YIN NO, ,SDUG BSNGAL BA DANG, KUN
'BYUNG BA DANG, 'GOG PA DANG LAM YANG MA YIN NO, ,SDUG BSNGAL NI
NYON MONGS PA'I MTSAN NYID, KUN 'BYUNG BA NI NYE BAR LEN PA'I
MTSAN NYID, 'GOG PA NI ZHI BA'I MTSAN NYID, LAM NI SHES PA'I
MTSAN NYID YIN GYI, STONG PA NYID LA MTSAN NYID MED PA'I

PHYIR STONG PA NYID BDEN PA BZHI MA YIN NO, ,YE SHES MA YIN, YE
SHES NI CHOS THAMS CAD MNGON SUM DU GYUR PA'I MTSAN NYID YIN GYI,
STONG PA NYID LA MTSAN NYID MED PAS YE SHES MA YIN NO, ,THOB PA
MA YIN, MA THOB PA YANG MA YIN NO, ,THOB PA NI BLA NA MED PA YANG
DAG PAR RDZOGS PA'I BYANG CHUB BO, ,

MA THOB PA NI SEMS CAN GYIS BLA NA MED PA MA THOB PA'O, ,MA YIN
NO ZHES PA NI STONG PA NYID KYI MTSAN NYID LA BLA NA MED PA'I
BYANG CHUB KYANG MED, SEMS CAN YANG MED PAS THOB PA YANG MA YIN,
MA THOB PA YANG MA YIN NO, ,RNAM GRANGS DES NA CHOS THAMS CAD NI
RANG BZHIN GYIS STONG PA NYID DE,

STONG PA NYID NI DE LTA BU YIN NO ZHES BSTAN PA'I PHYIR RO, ,'DI
YAN CHAD NI STONG PA NYID KYI MTSAN NYID DO, ,DA NI SHES RAB KYI
SPYOD YUL GYI DON GYIS BSHAD DE, SH'A RI'I BU DE LTAR BYANG CHUB
SEMS DPA' THOB PA MED PAR SHES RAB KYI PHA ROL TU PHYIN PA LA
GNAS SHING SPYOD DE ZHES PA LA, MA CHUD PA LA CHUD

DO SNYAM PA 'BYUNG BA'I PHYIR SHES RAB KYI PHA ROL TU PHYIN PA'I
SPYOD YUL 'DI TZAM ZHIG DANG LDAN NA STONG PA NYID DU SPYOD PA'I
MTSAN MAR BSHAD PA DE LTAR ZHES PA NI CHOS THAMS CAD STONG PA
NYID DU GYUR PA'I PHYIR RO, ,BYANG CHUB SEMS DPA' RNAMS THOB PA
MED PAR SHES RAB KYI PHA ROL TU PHYIN PA LA SPYOD CES PA NI THOG

PA CHEN PO LA ZHUGS PA'I BYANG CHUB SEMS DPA' RNAMS KYIS PHUNG PO
LNGA NAS THAMS CAD MKHYEN PA'I BAR DU CI YANG THOB PA MED PAR
SHES SHING CHOS GANG YANG RDUL TZAM RJES SU MI MTHONG BAR SHES
RAB KYI PHA ROL TU PHYIN PA LA SPYAD PAR BYA'O, ,CHOS THAMS CAD
STONG PA STE, MI GNAS PA'I RANG

@285A *, ,BZHIN YIN YANG DE LTAR MI SHES PA'I MA RIG PA'I 'KHRUL
PA'I SEMS KYIS MUN PAR GYUR PAS SRID PA'I RGYA MTSOR 'KHOR ZHING
'KHYAM MO, ,'KHRUL PA'I SEMS DE NYID CI YIN ZHES SHES RAB RNAM
GSUM GYIS BRTAGS NA, SEMS NI DMIGS SU MED PAS NYON MONGS PA YANG
MI

MTHONG, RNAM PAR BYANG BAR YANG MI MTHONG, PHUNG PO LNGA NAS RNAM
PA THAMS CAD MKHYEN PA'I BAR DU YANG MI MTHONG NGO, ,STONG PA
NYID DANG, MTSAN NYID MED PA DANG, MI SKYE BA DANG, MI 'GAG PA LA
SOGS PA YANG MI MTHONG, SHES RAB NYID KYANG YANG DAG PAR RJES SU
MI MTHONG, CI YANG

MTHONG BA MED PA DE NI SEMS KYI NGO BO NYID MTHONG BA'O, ,DE LTAR
SEMS KYI NGO BO NYID MTHONG BA DE NI BYANG CHUB MTHONG NGO, ,GANG
BYANG CHUB MTHONG BA DE NI CHOS NYID KYIS SANGS RGYAS MTHONG
BA'O, ,CHOS NYID KYIS SANGS RGYAS MTHONG BA DES NI BDAG NYID BLA
NA MED PA'I BYANG CHUB TU MNGON PAR RDZOGS PAR

SANGS RGYAS SO, ,SKABS 'DIR NI THE TSOM PAS SMRAS PA, DE LTAR CI
YANG MED PA SHA STAG TU BSHAD PAS MU STEGS CAN CHAD PAR LTA BA
DANG, NYAN THOS ZHI BA'I 'GOG PA'I NANG DU LTUNG BAR MI 'GYUR RAM
ZHE NA, LAN DU SMRAS PA, DE LTAR MI 'GYUR TE MI DMIGS PA'I TSUL
GYIS SEMS CAN GYI DON

BYED CING BLA NA MED PA'I BYANG CHUB TU BSNGO BA DANG, PHA ROL TU
PHYIN PA DRUG LA SOGS PA MI DMIGS PA'I TSUL GYIS SPYOD PAR BYED
PAS DE LTAR SKYON DU MI 'GYUR RO, ,'DI YAN CHAD NI SHES RAB KYI
SPYOD YUL LO, ,DA NI SHES RAB KYI YON TAN GYIS BSHAD DE, SEMS LA
SKRAG PA MED PAS SGRIB PA MED

DE; PHYIN CI LOG LAS SHIN DU 'DAS NAS MYA NGAN LAS 'DAS PA'I
MTHAR PHYIN TO ZHES BYA BA LA, SHES RAB KYI PHA ROL TU PHYIN PA'I
STONG PA NYID DON LA THOS PA DANG, BSAM PA DANG, BSGOM PA'I BAR
DU MI SKRAG PAS, SEMS DANG, YID DANG, RNAM PAR SHES PA DANG, BAG
CHAGS THAMS

CAD ZLOG PAR BYED PAS NA, SEMS KYI SGRIB PA MED CES BYA'O, ,BYIS
PA LTA BU'I SPYOD PA MU STEGS CAN DANG, NYAN THOS DANG, RANG
SANGS RGYAS KYI SPYOD YUL LAS SHIN TU 'DAS NAS NYON MONGS PA'I
SGRIB PA DANG, SHES BYA'I SGRIB PA THAMS CAD ZAD DE, MYA NGAN LAS
'DAS PA CHEN POR PHYIN TO,,

@285B 'DI YAN CHAD NI SHES RAB KYI YON TAN NO, ,DA NI SHES RAB
KYI 'BRAS BU'I DON GYIS BSHAD DE, DUS GSUM DU RNAM PAR GSHEGS
PA'I SANGS RGYAS THAMS CAD KYANG SHES RAB KYI PHA ROL TU PHYIN PA
LA GNAS NAS, BLA NA MED PA YANG DAG PAR RDZOGS PA'I SANGS RGYAS
SU MNGON PAR SANGS RGYAS SO ZHES PA LA,

PHYOGS BCU'I 'JIG RTEN GYI KHAMS NAS DUS GSUM DU GSHEGS PA'I
SANGS RGYAS THAMS CAD KYANG SHES RAB KYI PHA ROL TU PHYIN PA ZAB
MO 'DI 'DZIN, KLOG ,KHA TON BYED, SGOM, GZHAN LA STON CING SHES
RAB KYI PHA ROL TU PHYIN PA LA SPYOD PAS BLA NA MED PA'I BYANG
CHUB TU MNGON PAR RDZOGS PAR

SANGS RGYAS SO, ,DUS GSUM GYI SANGS RGYAS THAMS CAD KYANG, SHES
RAB KYI PHA ROL TU PHYIN PAS BSKYED SHES RAB KYI PHA ROL TU PHYIN
PA LAS BYUNG BAS NA SHES RAB KYI PHA ROL TU PHYIN PA NI SANGS
RGYAS THAMS CAD KYI YUM DU GYUR PA'O, ,'DI YAN CHAD NI SHES RAB
KYI 'BRAS BU'O, ,DA NI

SHES RAB KYI GZUNGS KYI DON GYIS BSHAD DE, DE LTA BAS NA SHES RAB
KYI PHA ROL TU PHYIN PA'I SNGAGS NI BDEN TE MA NOR BA'O ZHES PA
LA, DE LTA BAS NA ZHES BYA BA NI, GONG DU GSUNGS PA YIN PAS NA DE
LTA BAS NA ZHES BYA'O, ,SHES RAB KYI PHA ROL TU PHYIN PA'I SNGAGS
BDEN TE MA NOR BA ZHES BYA BA

NI SHES RAB KYI PHA ROL TU PHYIN PA'I DON RIG PAR SPYOD PA NI
SNGAGS ZHES BYA STE, 'JIG RTEN GYI CHOS THAMS CAD KYANG BLA NA
MED PA'I BYANG CHUB KYI THEG PA CHEN POR 'GYUR ZHING, BDAG DANG
GZHAN YANG BLA NA MED PA'I BYANG CHUB TU 'TSANG RGYA BAS NA BDEN
TE MA NOR BA ZHES BYA'O, ,RIG PA CHEN PO'I

SNGAGS ZHES BYA BA NI SHES RAB KYI PHA ROL TU PHYIN PA'I DON RIG
PA'I SNGAGS NI 'DOD CHAGS ZHE SDANG TIG MUG DANG, 'KHOR BA'I SDUG
BSNGAL THAMS CAD BRJOD PA MED PA'I RANG BZHIN MED PAR STON PAS NA
SHES RAB KYI PHA ROL TU PHYIN PA NI RIG PA CHEN PO'I SNGAGS SO,
,BLA NA MED PA'I SNGAGS ZHES PA NI,

SHES RAB KYI PHA ROL TU PHYIN PA NI BLA NA MED PA'I BYANG CHUB TU
'GRUB PAR BYED PAS NA, BLA NA MED PA'I SNGAGS SO, ,MI MNYAM PA
DANG MNYAM PA'I SNGAGS ZHES PA NI, SHES RAB KYI PHA ROL TU PHYIN
PA NI 'JIG RTEN PA DANG, NYAN THOS DANG, RANG SANGS RGYAS KYI
SPYOD PA DANG MI MNYAM ZHING, SANGS RGYAS

@286A *, ,THAMS CAD KYI YE SHES DANG MNYAM PAR BYED PAS NA MI
MNYAM DANG MNYAM PA'I SNGAGS SO, ,SDUG BSNGAL THAMS CAD RAB TU
ZHI BAR BYED PA'I SNGAGS SU SHES PAR BYA STE ZHES BYA BA NI SHES
RAB KYI PHA ROL TU PHYIN PA 'CHANG, KLOG ,KHA TON BYED PA DANG,
TSUL BZHIN DU YID LA BYED CING,

GZHAN LA 'CHAD PA NI MIG NAD LA SOGS PA NAD THAMS CAD MED PAR
'GYUR ZHING, PHYOGS BCU'I SANGS RGYAS DANG, LHA KLU LA SOGS PAS
SKYOB PAR BYED, SHES RAB KYI PHA ROL TU PHYIN PA SPYOD PAS NGAN
'GRO DANG 'KHOR BA'I RGYA MTSO THAMS CAD ZLOG PAR BYED PAS NA
SDUG BSNGAL THAMS CAD RAB TU

ZHI BAR BYED PA'I SNGAGS SO, ,SHES RAB KYI PHA ROL TU PHYIN PA'I
SNGAGS SMRAS PA, TAD YA TH'A, GA TE, GA TE, PA RA GA TE, PA RA
SAm GA TE, BO DHI SV'A H'A ZHES PA LA, SHES RAB KYI PHA ROL TU
PHYIN PA'I SNGAGS 'DI NI ZAB MO'I MCHOG THAMS CAD KYI DON BSDUS
PA RANG BZHIN GYIS GRUB PAR

BYED PAS BYIN GYIS BRLABS PA'I SNGAGS SU GSUNGS PA'O, ,SH'A RI'I
BU BYANG CHUB SEMS DPA' SEMS DPA' CHEN POS DE LTAR SHES RAB KYI
PHA ROL TU PHYIN PA ZAB MO LA BSLAB PAR BYA'O ZHES PA NI DUS GSUM
GYI SANGS RGYAS THAMS CAD KYANG SHES RAB KYI PHA ROL TU PHYIN PA
SPYAD PA LAS SANGS RGYAS PAS NA

THEG PA CHEN PO LA 'JUG PA'I BYANG CHUB SEMS DPA' RNAMS KYIS
KYANG SHES RAB KYI PHA ROL TU PHYIN PA LA BSLAB PAR BYA'O, ,DE
NAS BCOM LDAN 'DAS TING NGE 'DZIN DE LAS BZHENGS TE ZHES PA NI,
BCOM LDAN 'DAS ZAB MO'I TING NGE 'DZIN LA BZHUGS PA'I MTHUS SH'A
RI'I BUS DRIS TE, SPYAN

RAS GZIGS KYIS BSHAD NAS DE'I DON RDZOGS PA DANG TING NGE 'DZIN
LAS BZHENGS SO, ,BYANG CHUB SEMS DPA' SEMS DPA' CHEN PO SPYAN RAS
GZIGS KYI DBANG PO LA LEGS SO ZHES BYA BA BYIN NAS, LEGS SO LEGS
SO ZHES PA NI SHES RAB KYI PHA ROL TU PHYIN PA'I SNYING PO'I DON
SMRAS PA,

SANGS RGYAS THAMS CAD KYIS GSUNGS PA DANG MTHUN TE, MA NOR BA'I
PHYIR LEGS SO ZHES BSTOD PA'O, ,RIGS KYI BU DE DE BZHIN NO, ,RIGS
KYI BU DE DE BZHIN TE, JI LTAR KHYOD KYIS SHES RAB KYI PHA ROL TU
PHYIN PA ZAB MO BSTAN PA BZHIN DU SPYAD PAR BYA STE ZHES PA NI
SPYAN RAS GZIGS KYIS JI

@286B SKAD SMRAS PA DE SANGS RGYAS THAMS CAD KYIS GSUNGS PA DANG
MTHUN PAS NA DE BZHIN NO, ,'PHAGS PA SPYAN RAS GZIGS KYIS SHES
RAB KYI PHA ROL TU PHYIN PA BSTAN PA DE BZHIN DU, THEG PA CHEN PO
LA ZHUGS PA'I BYANG CHUB SEMS DPA' RNAMS KYIS KYANG SPYAD PAR
BYA'O, ,DE BZHIN GSHEGS

PA YANG RJES SU YI RANG NGO ZHES PA NI, SPYAN RAS GZIGS KYIS
BSHAD PA LA DE BZHIN GSHEGS PA RJES SU YI RANG BAR MDZAD NA,
GZHAN GYIS THE TSOM MI ZA BA LTA CI SMOS ZHES PA'O, ,BCOM LDAN
'DAS DGYES SHING DE SKAD CES BKA' STZAL NAS ZHES PA NI SHES RAB
KYI PHA ROL TU PHYIN PA SMRAS

PA DES 'KHOR THAMS CAD KYANG SHES RAB KYI PHA ROL TU PHYIN PA'I
DON RTOGS PAR GYUR NAS, THEG PA CHEN PO LA SGRIB PA MED PA'I
PHYIR DGYES SHING DE SKAD CES BKA' STZAL PA'O, ,TSE DANG LDAN PA
SH'A RI'I BU DANG, BYANG CHUB SEMS DPA' SPYAN RAS GZIGS KYI DBANG
PO DANG, LHA DANG, MI

DANG, LHA MA YIN DANG, DRI ZAR BCAS PA'I 'KHOR THAMS CAD BCOM
LDAN 'DAS KYIS GSUNGS PA LA MNGON PAR DGA'O, ,BCOM LDAN 'DAS MA
SHES RAB KYI PHA ROL TU PHYIN PA'I SNYING PO'I 'GREL PA SLOB DPON
DZNY'A NA MI TRAS MDZAD PA RDZOGS SO,, ,,