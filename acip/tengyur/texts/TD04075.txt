@127B #, ,RNAL 'BYOR LA 'JUG PA'I

MAN NGAG ,RJE BTZUN BLA MA RNAMS LA PHYAG 'TSAL LO, ,THAMS CAD
MKHYEN PA LA PHYAG 'TSAL LO, ,DA NI THEG PA CHEN PO LA LHAG PAR
MOS PA'I DAD PA CAN RIGS KYI BUS GSOL BA BTAB PA DAG LA SPRO BA
BSKYED CING THAR PA MA LUS PA 'DOD PA LA, SNGAR BSHAD PA'I MTSAN

NYID CAN GYI YE SHES RTOGS PAR BYA BA'I THABS NYE BAR BSTAN PAS,
BDAG DANG GZHAN GYI DON RAB TU 'GRUB PAR BYA BA'I PHYIR SHES RAB
KYI TSUL RJES SU DRAN NAS, DE BSTAN PA'I MAN NGAG BSGOM PA'I RIM
PA'I CHO GA 'DIR CUNG ZAD CIG BSHAD PAR BYA'O, ,THEG PA CHEN POR
JI

SKAD DU BSHAD PA'I YE SHES MNGON PAR RTOGS PAR 'DOD PA, DAD PA
DANG GUS PA DANG LDAN PAS, DE'I TSUL LAS BSHAD PA'I CHO GA'I CHO
GA'I RIM PA SNGON DU 'GRO BAS BLA MA LA GSOL BA BTAB STE, DE'I
DRIN GYIS THOB PA'I LUNG GIS BLA NA MED PA'I YE SHES KYI THABS
KYIS MAN NGAG

GI RNAL 'BYOR BSGOM BRTZAM PAR BYA'O, ,DE LA DANG POR RE ZHIG
,BSTAN BCOS RGYA CHEN PO NI THOS NAS SU, ,DON DAM DE BZHIN NYID
NI NGES BYAS LA, ,DAD LDAN DE NI 'JAM PA'I STAN GNAS TE, ,BLO
DANG LDAN PAS RNAL 'BYOR BRTZON PAR BYA, ,GZUNG DANG 'DZIN DANG

GNYIS KA GNYIS MIN DANG, ,BDAG DANG GZHAN DANG MYA NGAN 'DAS PA
DANG, ,'KHOR BA ZHES BYA'I RNAM RTOG MANG PO NI, ,RAB TU BTANG LA
YID NI MNYAM PAR GZHAG, ,SGYU MA DRI ZA'I GRONG KHYER LTA BUR NI,
,SHES BYA MA LUS RNAM PAR BLTAS NAS SU, ,DE BZHIN NYID KYI YE
SHES RDO RJE

YIS; ,LUS KYI 'KHRUL 'KHOR RAB TU GZHIG PAR BYA, ,RNAM PA THAMS
CAD DU NI RAB MDZES LA, ,THOG DANG THA MA'I CHA BRAL RNAM MI
RTOG, ,DRI MA MED PA'I 'OD ZER STONG GIS NI, ,MUN PA NGES BSAL
MKHA' DANG MTSUNGS PA YIN, ,RANG GI RNAM PA TZAM GYI NGO BO RU,
,GZOD

@128A *, ,NAS SKYE BA MED PA'I RANG SEMS MTHONG, ,GANG GIS KYANG
NI DE MTHONG GYUR PA DAG ,DE YANG DE BZHIN DU NI BLTA BAR BYA,
,DMIGS PA MED DANG BCAS PA'I SEMS NYID NI, ,DE BZHIN NYID DANG
YANG DAG MTHA' RU BSHAD, ,DE LTAR RIM GYIS BSLABS

PAR GYUR PA LAS, ,MING DU 'DU SHES 'GOG PA THOB PAR 'GYUR, ,DE
LAS YANG DAG REG PAR SBYOR BA LAS, ,'BAD PA MED PAR MNGON SHES
LNGA LDAN 'GYUR, ,DE DANG MNGON PAR LDAN PA'I RNAL 'BYOR PA,
,'GRO BA'I DON NI DPAG TU MED PAR BYED, ,'DI NI YONGS SU

RDZOGS PA'I RNAL 'BYOR PA, ,SHIN TU YUN RING DU DUS SU GNAS PAR
'GYUR, ,LUS NI RDO RJE LTA BUR MI SHIGS SHING, ,NYON MONGS BDUD
LA SOGS PAS G-YO MI 'GYUR, ,SHES RAB PHA ROL PHYIN PA ZHES BYA BA
YI, ,RNAL 'BYOR 'DI DANG RTAG TU RAB LDAN PA, ,NAM MKHA'

MDZOD LA SOGS PA'I TING NGE 'DZIN, ,MANG PO RNAMS NI YANG DAG
RDZOGS PAR 'GYUR, ,'DI LTAR ZAB MO'I DON GANG CI YANG RUNG BA
RTOGS PAR DKA' BA DE NI BLA MA'I ZHAL NAS CHO GA JI LTA BA BZHIN
DU BSHAD PA GZUNG BAR BYA'O, ,RIGS KYI BU'AM RIGS KYI BU MO DAD
PA DANG LDAN

PA GANG LA LA PHA ROL TU PHYIN PA'I TSUL GYI SPYAD PA SPYOD PA,
JI SKAD DU BSHAD PA'I RIM PA'I CHO GAS SEMS CAN THAMS CAD GDON
PAR BYA BA'I PHYIR, ,SEMS BSKYED NAS BLA NA MED PA'I YE SHES
KYIS, MAN NGAG GI RNAL 'BYOR BRTZAMS NAS, BRTZON 'GRUS 'BAR BA
DANG LDAN PAS

BSLABS PA'I STOBS DANG LDAN PA DE NI RING PO MI THOGS PAR TSE 'DI
NYID LA JI SKAD DU BSHAD PA'I YE SHES THOB PAR 'GYUR RO, ,GANG
YANG JI SKAD DU BSHAD PA'I CHO GA MED PAR GLEGS BAM LA BRTEN PA
TZAM GYIS 'JUG PA DE DAG NI, JI SKAD DU BSHAD PA'I DNGOS GRUB LA
RGYAB KYIS PHYOGS

PAR 'GYUR ZHING, ,SDUG BSNGAL BA DANG YID MI BDE BA SNA TSOGS
'BYUNG BAR 'GYUR RO ZHES ZAB MO'I TSUL LAS DE BZHIN GSHEGS PAS
GSUNGS SO, ,RNAL 'BYOR LA 'JUG PA'I MAN NGAG SLOB DPON CHOS KYI
DBANG POS MDZAD PA RDZOGS SO,, ,,RGYA GAR GYI MKHAN PO DZA RAN DA
NA DANG, ZHU CHEN GYI LO TZ'A BA DGE

@128B SLONG RIN CHEN BZANG POS BSGYUR CING ZHUS TE GTAN LA PHAB
PA,,