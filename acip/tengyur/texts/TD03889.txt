@273A #, ,CHOS THAMS CAD RANG BZHIN

MED PAR GRUB PA, THAMS CAD MKHYEN PA LA PHYAG 'TSAL LO, ,DNGOS PO
RNAMS LA PHYIN CI LOG GI BLO CAN RNAMS KYI KUN NAS NYON MONGS PA
MA LUS PAR RGYAS PAR 'GYUR BAS DE'I PHYIR DE DAG LA KUN NAS NYON
MONGS PA MA LUS PA MTHA' DAG GCOD PA'I RGYU PHYIN CI MA LOG PA
BSTAN PA'I

PHYIR 'DI BRTZAM MO, ,DE LA RE ZHIG GANG DAG DON DAM PAR DNGOS PO
RNAMS KYI RANG BZHIN BRJOD PA NA, YANG DAG PAR DE DAG RANG BZHIN
DANG BCAS PAR RJOD PAR BYED DE, DE DAG GI PHYIN CI LOG YIN PA KHO
NAR BSTAN PA'I PHYIR, RIGS PA DANG LUNG DAG GIS DNGOS PO RNAMS
KYI SKYE BA

DPYAD PAR BYA'O, ,GAL TE 'DI SNYAM DU MYU GU LA SOGS PA'I SKYE BA
SA BON LA SOGS PA'I RKYEN CAN GNAG RDZI YAN CHAD LA GRAGS PA KHO
NA YIN NA, DE LA DPYAD PAR BYA CI DGOS, DNGOS PO'I BDAG NYID GTAN
LA PHAB PA LA NI RTOG PA DANG LDAN PA RNAMS DPYAD PAR RUNG BA MA
YIN TE,

@273B THUG PA MED PAR THAL BAR 'GYUR BA'I PHYIR DANG, RTOG PA
DANG MI LDAN PA NYID DU THAL BAR 'GYUR BA'I PHYIR RO SNYAM DU
SEMS NA, DE NI RIGS PA MA YIN TE, TSAD MAS GTAN LA MA PHAB PA'I
PHYIR DANG, GRAGS PA YANG LOG PAR SRID PA'I PHYIR RO, ,DE LTA MA
YIN NA RANG LA GRAGS PA'I

DOR BYAS TE 'JUG PA RNAMS SU YANG GANG LA YANG SLU BAR MI 'GYUR
RO, ,DE LA DPER NA 'JIG PA YANG RGYU DANG LDAN PA NYID DU GRAGS
LA, GZUGS LA SOGS PA YANG PHYI ROL GYI DON NYID DU GRAGS SU ZIN
KYANG, DPYAD PA BYAS NA TSAD MAS GNOD PA SRID PA DE BZHIN DU 'DI
LA YANG

GRAGS PA BRDZUN PA'I NGO BO YANG SRID PAS DPYAD PAR BYA BAR RUNG
BA NYID DO, ,DE LA LUNG RIGS PA DANG BRAL BA NI RTOG PA DANG LDAN
PA RNAMS RANGS PAR MI 'GYUR LA, RIGS PAS BRTAN POR BYAS PA'I LUNG
YANG DON GZHAN DU DRANG BAR MI NUS PAS DE'I PHYIR RE ZHIG RIGS
PAS DPYAD PAR

BYA'O, ,SBYOR BA NI GANG DANG GANG DAG YANG DAG PAR RANG DANG
GZHAN DANG GNYI GA LAS SKYE BA DANG, RGYU MED PA LAS SKYE BA DANG
BRAL BA DE DAG NI YANG DAG PAR NA RANG BZHIN MED PA YIN TE, ,DPER
NA NAM MKHA'I PADMA LA SOGS PA BZHIN NO, ,RANG DANG GZHAN GYI
SKYE BOS SMRAS PA 'DI DAG

KYANG DE DANG 'DRA BAS DON GYIS NA KHYAB PAR BYED PA MI DMIGS PA
YIN TE, SKYE BAS DNGOS PO RANG BZHIN LA KHYAB PAR BYED PA'I PHYIR
RO, ,'DI LA DAM BCAS PA LA MNGON SUM GYIS GNOD PA YANG MI BSAM
STE, DON DAM PAR RANG BZHIN MED PA NYID DU SGRUB PAR BYED PA'I
PHYIR RO, ,DNGOS

PO RNAMS RANG BZHIN DANG BCAS PA NYID DU DON DAM PAR YOD PAR
MNGON SUM DU GRAGS PA NI MA YIN TE, 'DI LTAR RE ZHIG PHYI ROL GYI
DON DAM PA PA YIN PAR 'DOD PA YAN LAG CAN GYI NGO BO'AM, RDUL
PHRA RAB BSAGS PA'I BDAG NYID GCIG YIN GRANG NI, ,DE GNYI GA'I
NGO BO YANG MNGON

SUM DU RIGS PA MA YIN TE, LAG PA LA SOGS PA YAN LAG SNANG BA MA
GTOGS PA YAN LAG CAN SNANG BA NYAMS SU MYONG BA YANG MED LA, RDUL
PHRA RAB RNAMS KYANG RAGS PA DANG RNAM PA GCIG TU SNANG BA CAN
GYI SHES PA'I YUL DU RUNG BA MA YIN TE, DE DANG RNAM PA MI 'DRA
BA'I PHYIR RO, ,

@274A *, ,SHES BYA NANG GI YIN PAR SMRA BA GANG DAG GNYIS MED
PA'I RNAM PAR SHES PA NYID DE KHO NA YIN NO ZHES ZER BA DE DAG GI
LTA BA LA YANG DE MNGON SUM DU MA GRUB STE, DUS THAMS CAD DU
GZUNG BA DANG 'DZIN PAR SNANG BA'I SHES PA NYAMS SU MYONG BA'I
PHYIR RO, ,DE LTA MA

YIN NA THAMS CAD DE KHO NA MTHONG BA KHO NAR 'GYUR TE, DES NA
THAR PA DON DU GNYER BA RNAMS KYIS 'PHAGS PA'I LAM BSKYED PA'I
'BAD PA DON MED PAR 'GYUR RO, ,DE NYID KYI PHYIR BCOM LDAN 'DAS
KYIS, MIG DANG RNA BA SNA YANG TSAD MA MIN, ,LCE DANG LUS DANG
SEMS KYANG TSAD MA

MIN; ,GAL TE DBANG PO 'DI DAG TSAD YIN NA, ,'PHAGS PA'I LAM GYIS
SU LA CI ZHIG BYA, ,'DI LTAR DBANG PO 'DI DAG TSAD MIN TE, ,NGO
BO NYID KYI BEMS PO LUNG MA BSTAN, ,DE PHYIR MYA NGAN 'DAS PA'I
LAM 'DOD GANG, ,DES NI 'PHAGS PA'I LAM GYI BYA BA BYOS, ,ZHES
GSUNGS

SO; ,GAL TE DNGOS PO THAMS CAD RANG BZHIN MED PA NYID YIN NA, 'O
NA NI DE'I TSE DE DAG YUL DANG DUS LA SOGS PA NGES PAR SNGON PO
DANG, PHYA LE BA LA SOGS PA'I NGO BOR SNANG BA JI LTAR MI 'GAL
ZHE NA, MA YIN TE, 'KHRUL PA'I RNAM PAR SHES PA LA SNANG BA'I
GZUGS BZHIN DU BRDZUN

PA YANG SNANG BA'I PHYIR RO, ,JI LTAR 'KHRUL PA'I RNAM PAR SHES
PA LA SNANG BA'I RNAM PA RNAMS DON DAM PAR RANG BZHIN MED PA YIN
YANG, YUL DANG DUS LA SOGS PA NGES PAR SNANG BA LTAR GZHAN DAG
KYANG DE DANG 'DRA BAS MI 'GAL BA NYID DO, ,GANG DE LTAR SNANG
BAR 'GYUR BA ZLA BA GNYIS LA

SOGS PA PHYI ROL GYI DON DE LTA BU DE YANG MED LA, YUL DANG DUS
GZHAN NA YOD PA'I DON YANG YUL DANG DUS LA SOGS PA SNANG BA DANG
'BREL BA'I NGO BO NYID MED NA, GANG GIS NA 'DI DE'I NGO BOR SNANG
NGO ZHES BYA BAR 'GYUR, GZHAN NI GZHAN GYI NGO BOR SNANG BA RIGS
PA MA YIN TE, HA CANG THAL

BAR 'GYUR BA'I PHYIR RO, ,DE LTA NA DON DAM PA THAMS CAD KYANG
RNAM PAR SHES PA THAMS CAD KYI YUL DU 'GYUR RO, ,GANG GIS NA
SNANG BAR 'GYUR BA'I NGO BO GZHAN YANG DE LA MED DE, DU MAR THAL
BAR 'GYUR BA'I PHYIR RO, ,ZLA BA GNYIS LA SOGS PA DE SHES PA'I
NGO BOR BDEN PA NYID DU

@274B RIGS PA MA YIN TE, SHES PA GCIG DANG THA MI DAD PA'I NGO BO
NYID YIN PAR SHES PA'I RANG GI NGO BO BZHIN SNA TSOGS MA YIN NGO
BO NYID DU THAL BAR 'GYUR BA'I PHYIR RAM, DE DANG SHES PA THA MI
DAD PA'I PHYIR DE'I RANG GI NGO BO BZHIN SNA TSOGS NYID DU THAL
BAR 'GYUR BA'I PHYIR RO, ,YUL LA

BKRAM PA LTAR 'DUG PAR YONGS SU 'DZIN PAR SNANG BA'I RNAM PA SNA
TSOGS NYID YIN PAR GZHUNG GZUGS PA'I PHYIR SHES PA DU MA SKYE BAR
RTOGS PA YANG LEGS PA MA YIN TE, SHES PA RNAMS NI LUS MED PA NYID
KYI PHYIR YUL LA BKRAM PA LTAR 'DUG PAR YONGS SU 'DZIN PA MED
PA'I

PHYIR RO, ,DE LTA BAS NA DON DAM PAR NA DE DAG SHES PA'I NGO BO
NYID DU YANG MI SRID DO, ,'ON KYANG 'DI DAG YUL DANG DUS LA SOGS
PA NGES PAR YANG SNANG STE, DE LTA BAS NA DNGOS PO THAMS CAD DON
DAM PA'I RANG BZHIN DANG BRAL BA YIN YANG SNANG BA MI 'GAL BA
NYID PAS DAM BCAS

PA LA MNGON SUM GYI GNOD PA MED DO, ,GAL TE 'DI SNYAM DU MNGON
SUM GYIS GNOD PA MED DU ZIN KYANG RANG GI TSIG DANG 'GAL BA NYID
NI GSAL RAB TU DMIGS PA KHO NA STE, 'DI LTAR GZHAN DAG LA NGES PA
SKYED PAR 'DOD DE, GTAN TSIGS SMRA BAS GTAN TSIGS KYIS NGES PA
SKYE

BAR KHAS BLANGS PA'I PHYIR NGES PA NI RANG BZHIN DANG BCAS PA
KHAS BLANG BAR 'GYUR RO, ,DE LTA MA YIN NA GTAN TSIGS SBYOR BA
DON MED PA KHO NAR 'GYUR RO, ,KHAS BLANGS PA 'DIS NA RANG BZHIN
MED PA NYID DU DAM BCAS PA LA GNOD PAS NGA'I MA NI MO GSHAM YIN
NO ZHES BYA BA

BZHIN DU RANG GI TSIG DANG 'GAL BAR GSAL RAB NYID DO SNYAM DU
SEMS NA, DE YANG RIGS PA MA YIN TE, NGES PA BSKYED PA'I PHYIR
GTAN TSIGS SBYOR MOD KYI, DES NGES PA DON DAM PAR SKYE BAR KHAS
BLANGS BAR NI MI 'GYUR RO, ,'ON KYANG SKYE BA TZAM KHAS BLANGS
BAR 'GYUR GYI,

SKYE BA'I KHYAD PAR NI MA YIN NO, ,DON DAM PA'I SKYE BA BKAG PAS
NI 'DIR DON DAM PA PAR RANG BZHIN MED PAR SGRUB PAR 'DOD MOD KYI,
SKYE BA TZAM BKAG PAS NI MA YIN NO, ,DE'I PHYIR GTAN TSIGS KYIS
NGES PA DON DAM PAR SKYE BA MED KYIS KYANG GDONG LAS GZUGS BRNYAN
BZHIN

@275A *, ,DU KUN RDZOB PA'I SKYE BA MI 'GAL BA NYID PAS DAM BCAS
PA LA YANG RANG GI TSIG DANG 'GAL BA MED DO, ,NGES PA KUN RDZOB
PA DE YANG DON DAM PA RTOGS PA'I GTAN TSIGS SU TSAD MA NYID DU
'DOD PAS NYES PA MED DO, ,'DIS NI LAS DANG 'BRAS BUR 'BREL PA

DANG RTEN CING 'BREL PAR 'BYUNG BA LA SOGS PA STON PAR BYED PA'I
LUNG DANG 'GAL BA'I LAN YANG BTAB PA YIN TE, LAS DANG 'BRAS BUR
'BREL PA LA SOGS PA KUN RDZOB PA KHAS BLANGS BA'I PHYIR RO, ,KUN
RDZOB PA'I NGO BO NYID YIN YANG BRGAL ZHING BRTAG PA MTSUNGS PA
MA YIN TE,

DE BRTAG MI BZOD PA NYID KYI PHYIR KUN RDZOB PA YIN PA'I PHYIR
RO, ,DE LTA MA YIN NA DE DON DAM PA'I NGO BO KHO NAR 'GYUR GYI,
KUN RDZOB PA NI MA YIN NO, ,DE NYID KYI PHYIR KUN NAS NYON MONGS
PA DANG RNAM PAR BYANG BA LA SOGS PA'I RTAGS DANG, DON DAM PA'I
RANG BZHIN DU 'BREL PA GANG DU

YANG MA GRUB PAS RJES SU DPAG PAS GNOD PA YANG MI SRID DO, ,DES
PHYIR KUN NAS NYON MONGS PA LA SOGS PA RGYU TZAM ZHIG TU SGRUB NA
NI GRUB PA SGRUB PA NYID YIN TE, DE KUN RDZOB PA'I RGYU YIN PAR
KHAS LEN PA'I PHYIR RO, ,MING LA NI BRTZAD PA MED DE, BRDZUN PA
YANG GRAGS PAR

BSGRUB PA'I PHYIR DANG, TSAD MAS KYANG GNOD PA'I PHYIR RO,
,'PHAGS PA LANG KAR GSHEGS PA LAS, BYANG CHUB SEMS DPA' DNGOS PO
THAMS CAD RANG BZHIN MED DO ZHES DAM BCAS PAR MI BYA'O ZHES BSTAN
PA GANG YIN PA DE YANG GCIG KHO NAR RANG BZHIN MED PAR DAM 'CHA'

BA DGAG PA YIN PAR LTA STE, KUN RDZOB PA'I RANG BZHIN KHAS LEN
PA'I PHYIR GCIG KHO NA DGAG PA NI RIGS PA MA YIN NO, ,DE LTA MA
YIN NA MNGON SUM LA SOGS PAS GNOD PAR THAL BAR 'GYUR BA'I YANG
GSAL RAB LA, DE LTA BU RANG BZHIN MED PA NYID DU SGRUB PAR BYED
PA'I

TSAD MA YANG CUNG ZAD KYANG MED DO, ,DAM BCAS PA TZAM GYIS KYANG
'DOD PA'I DON 'GRUB PA MA YIN TE, THAMS CAD KYI THAMS CAD DU
'GRUB PAR THAL BAR 'GYUR BA'I PHYIR RO, ,DE LTA BAS NA DON DAM
PA'I RANG BZHIN DGAG PAR BYA'I, SPYIR NI MA YIN NO, ,DE BAS KYANG
DE NYID LAS,

@275B BLO GROS CHEN PO SNANG BA DANG MI SNANG BA'I MTSAN NYID YIN
PA'I PHYIR BYANG CHUB SEMS DPA' DNGOS PO THAMS CAD RANG BZHIN MED
DO ZHES DAM BCA' BAR MI BYA'I, BLO GROS CHEN PO 'ON KYANG BYANG
CHUB SEMS DPA' CHOS THAMS CAD SGYU MA DANG RMI LAM DANG 'DRA'O
ZHES BSTAN PAR BYA'O

ZHES GSUNGS TE, DE LA MDO'I DON NI SNANG BA'I MTSAN NYID NI KUN
RDZOB TU'O, ,MI SNANG BA'I MTSAN NYID NI DON DAM PAR RO ZHES BYA
BAR MNGON NO, ,DE'I PHYIR DE LTAR RE ZHIG DAM BCAS PA'I DON MI
'GAL BA YIN NO, ,GTAN TSIGS MA GRUB PA NYID DU YANG DOGS PAR MI
BYA STE, 'DI

LTAR RE ZHIG DNGOS PO RNAMS RANG LAS SKYE BAR NI RIGS PA MA YIN
TE, RANG GI NGO BO YOD PA DANG MED PA BDAG NYID KYI RGYUR MI
'THAD PA'I PHYIR RO, ,DNGOS PO'I RGYU RANG GI NGO BO YIN NA, YOD
PA'AM MED PA ZHIG YIN GRANG NA, RE ZHIG YOD PA NI MA YIN TE, DE
LA CUNG ZAD KYANG BYAR MED

PA'I PHYIR RI 'BIGS BYED DANG GANGS CAN BZHIN NO, ,GANG GI TSE
DNGOS PO'I RANG GI NGO BO GRUB PA DE'I TSE NYID NA DE DANG THA MI
DAD PA'I PHYIR DNGOS PO YANG GRUB ZIN PAS DE LAS RGYU'I BYA BA
MED DE, THUG PA MED PAR THAL BAR 'GYUR BA'I PHYIR RO, ,GANG GRUB
NA GANG ZHIG MI 'GRUB PA DE NI DE'I

RANG GI NGO BO YIN PAR YANG RIGS PA MA YIN TE, HA CANG THAL BAR
'GYUR BA'I PHYIR RO, ,THA DAD PA MA YIN NA YANG RGYU DANG 'BRAS
BU'I DNGOS POR RIGS PA MA YIN TE, DE GNYIS KYI RGYU NI THA DAD PA
YIN PA'I PHYIR RO, ,DE LTA MA YIN NA DE'I RGYU MED PA'I PHYIR 'DI
NI 'BRAS BU'O 'DI NI RGYU'O ZHES

DE'I THA SNYAD MA 'CHOL BAR 'DOGS PAR MI 'GYUR GYI, RGYU DANG
'BRAS BU ZHES MING BTAGS PA 'BA' ZHIG TU 'GYUR BAR ZAD DE, MING
LA NI BRTZAD PA MED DO, ,CI STE GNAS SKABS THA DAD PA RGYU YIN
PAR RTOG PAR BYED NA, GAL TE DE LTA NA 'O NA NI RANG GI NGO BO
KHO NA RGYUR MI 'GRUB STE, GNAS

SKABS RNAMS DANG GNAS PO THA MI DAD PA'I PHYIR RO, ,GNAS SKABS
THA DAD PAR KHAS LEN NA NI DE DANG 'DRA BAR GNAS PO YANG THA DAD
PAR 'GYUR TE, DE'I PHYIR RNA CHA GDUB KOR LA SOGS PA RGYU'I GNAS
SKABS KYI GSER GYI RDZAS KYANG GZHAN KHO NA YIN LA, DPUNG RGYAN
LA SOGS PA 'BRAS

@276A *, ,BU'I GNAS SKABS KYI YANG GZHAN KHO NA YIN NA, RANG GI
NGO BO KHO NA RGYUR JI LTAR 'GYUR, CI STE GNAS PO DANG 'DRA NA NI
GNAS SKABS GNYIS KYANG GCIG PA'I NGO BOR 'GYUR TE, DE'I PHYIR
NYES PA SO NA 'DUG PA KHO NA YIN NO, ,DE LTA MA YIN NA GNAS PO
DANG GNAS

SKABS RNAMS THA DAD PA KHO NAR 'GYUR TE, DE GRUB PA DANG BDE BA
GCIG PA MA YIN PA'I PHYIR RO, ,YANG THA DAD PAR KHAS LEN NA NI
GNAS SKABS DAG KHO NA RGYU DANG 'BRAS BUR 'GYUR GYI, RANG GI NGO
BO NI MA YIN NO, ,DE LTA BAS NA NGO BO NYID 'DRA BA GZHAN DANG
GZHAN 'BYUNG BAS

BSLUS PA NI GSER LA SOGS PA DE NYID 'DI YIN NO ZHES THA SNYAD
'DOGS KYI, DE NYID GZHAN DU 'GYUR BA MTHONG NAS NI MA YIN NO, ,DE
NYID NI GZHAN DU MI 'GYUR TE, DE KHO NA DANG GZHAN NI PHAN TSUN
SPANGS TE GNAS PA'I MTSAN NYID YIN PA'I PHYIR RO, ,'DI LTAR DNGOS
PO'I

DE KHO NA NI YONGS SU GCOD PA NA GZHAN NYID RNAM PAR BCAD NAS
YONGS SU GCOD LA GZHAN NYID KYANG DE NYID RNAM PAR BCAD NAS YONGS
SU GCOD DO, ,DE LAS BZLOG PA'I RNAM PAR BCAD NA NI YONGS SU GCOD
PA MA YIN PA KHO NAR 'GYUR RO, ,GANG RNAM PAR BCAD PA MED PAR
GANG

YONGS SU GCOD PA MED PA DE GNYIS NI PHAN TSUN SPANGS TE GNAS PA'I
MTSAN NYID YIN LA, GANG DAG PHAN TSUN SPANGS TE GNAS PA'I MTSAN
NYID YIN PA DE DAG KYANG CHOS CAN GCIG LA CIG CAR 'DUR MI RUNG BA
STE, DPER NA LUS DANG LUS MED PA THA DAD PA LTA BU'O, ,DE LTA MA

YIN NA THAMS CAD RDZAS GCIG KHO NAR 'GYUR TE, DES NA LHAN CIG
SKYE BA DANG 'JIG PAR THAL BAR 'GYUR RO, ,DE LTA BAS NA DE NYID
GZHAN DU 'GYUR ZHES BYA BA 'DIR RMONGS PA RAB TU MANG POS SPUNGS
BSKYED PAR ZAD DO, ,GZHAN YANG YONGS SU 'GYUR BA ZHIG YIN NA, NGO
BO SNGA MA

YONGS SU BOR NAS SAM, YONGS SU MA BOR NAS 'GYUR GRAGS DE BZHIN DU
CHOS DAG GAM, CHOS CAN ZHIG 'GYUR GRANG ZHES RNAM PAR BRTAG STE,
DE LA GAL TE YONGS SU BOR NAS ZHES BYA BA'I PHYOGS YIN NA NI DE'I
TSE DNGOS PO NI CHA SHAS MED PA YIN PA'I PHYIR SNGA MA'I NGO BO
NI BDAG

@276B NYID THAMS CAD KYIS RNAM PAR ZHIG NA RJES SU 'GRO BA CAN
GYI NGO BO NYID 'GA' YANG MED PAR 'GYUR BA GA LA YOD, 'ON TE
YONGS SU MA BOR NAS ZHES BYA BA'I PHYOGS YIN NA NA DE'I TSE GNAS
SKABS 'CHOL BAR 'GYUR TE, DES NA RGAN PO LA SOGS PA'I GNAS SKABS
NA'ANG BUS BA LA

SOGS PA'I GNAS SKABS DMIGS PAR 'GYUR RO, ,CHOS DAG KYANG 'GYUR
BAR RIGS PA MA YIN TE, DE DAG NI DE DANG THA MI DAD PA NYID PAS
CHOS CAN NI RANG GI NGO BO BZHIN DU NGO BO GCIG PA'I PHYIR LA,
CHOS CAN YANG DE DANG THA MI DAD PA NYID PAS CHOS KYI RANG GI NGO
BO BZHIN DU SKYE BA DANG 'JIG

PAR THAL BAR 'GYUR BA'I PHYIR RO, ,DE LTA MA YIN NA CHOS DANG
CHOS CAN DAG THA DAD PA KHO NAR 'GYUR TE, DE'I TSE CHOS SNGA MA
NI RGYU MED PA KHO NAR 'JIG LA, SNGON MED PA'I CHOS NI 'BYUNG BAS
GANG ZHIG 'BYUNG BAR 'GYUR, THA DAD PA YIN NA CHOS DANG CHOS CAN
GYI DNGOS POR YANG RIGS PA

MA YIN TE, HA CANG THAL BAR 'GYUR BA'I PHYIR RO, ,CHOS CAN YANG
'GYUR BA MA YIN TE, DE NI KHYOD KYI LUGS KYIS DUS THAMS CAD DU
NGO BO GCIG PA YIN PA'I PHYIR RO, ,DE NYID GZHAN DU 'GYUR BAR MI
RIGS PAR YANG SNGAR BSGRUBS ZIN TO, ,GZHAN YANG GAL TE CHOS CAN
DE RANG

BZHIN GYIS BRTAN PA YIN NA, DE'I TSE DE JI LTAR GZHAN DU 'GYUR,
NAM MKHA' LA SOGS PA LTA BU NGO BO GCIG PA NI RANG GI NGO BO SNGA
MA MA BOR BAR GZHAN DU 'GYUR BAR RIGS PA MA YIN TE, MI BRTAN PA'I
NGO BO NYID DU THAL BAR 'GYUR BA'I PHYIR RO, ,'O NA MI BRTAN PA'I
BDAG NYID YIN NA NI,

DE'I TSE G-YO BA'I RANG BZHIN CAN YIN PAS RGYU MED PAR 'JIG PAR
'GYUR GYI, DE PHYI MAR MI GNAS PA'I PHYIR GZHAN DU NI MI 'GYUR
RO, ,DE LTA BAS NA 'GYUR BAR SMRA BA 'DI NI BZANG PO MA YIN NO,
,DE LTA NA CUNG ZAD KYANG MI BYED PA'I PHYIR, RANG GI NGO BO YOD
PA YANG BDAG NYID KYI RGYU'I DNGOS

POR YOD PA MA YIN NO, ,MED PA YANG MA YIN TE, DE YANG NUS PA
THAMS CAD DANG BRAL BA'I MTSAN NYID YIN PAS CUNG ZAD MI BYED PA'I
PHYIR RO, ,MED PA'I MTSAN NYID NI 'DI KHO NA YIN TE, 'DI LTAR NUS
PA THAMS CAD DANG BRAL BA'O, ,GANG ZHIG NUS PA'I NOR MA LUS PA
DANG BRAL BA

@277A *, ,DES JI LTAR PHAN 'DOGS PAR NUS TE, PHAN PA'I RGYU NI
NUS PA YIN PA'I PHYIR RO, ,DE LTA BAS NA GRANGS CAN LA SOGS PAS
DNGOS PO RNAMS RANG SKYE BAR YONGS SU BRTAGS PA DE RIGS PA MA YIN
NO, ,GZHAN LAS SHES BYA'I PHYOGS KYANG RIGS PA MA YIN TE,

'DI LTAR GZHAN LAS SKYE BAR 'GYUR NA, RTAG PA'AM MI RTAG PA'AM,
GNYI GA'AM GNYI GA MA YIN PA LAS 'GYUR GRANG ZHES BRTAG STE, RE
ZHIG RTAG PA'I DNGOS PO CI YANG MED PA'I PHYIR RTAG PA LAS NI MA
YIN NO, ,RTAG PA'I DNGOS PO DER YONGS SU BRTAG NA, DON BYED NUS
PA ZHIG

LA RGYUR YONGS SU BRTAG STE, DPER NA GZHAN DAG GIS BDAG LA SOGS
PA BDE BA LA SOGS PA'I RGYUR YONGS SU BRTAGS PA LTA BU ZHIG GAM
MI NUS PA ZHIG PA STE, DPER NA BYE BRAG TU SMRA BA RNAMS KYIS NAM
MKHA' LA SOGS PA GSUM NUS PA MED PA KHO NA LA DNGOS PO NYID DU
YONGS SU

BRTAGS PA LTA BU ZHIG YIN GRANG NA, DE LA DON BYED NUS PA GANG
YIN PA DE NI RTAG PA YIN PAR RIGS PA MA YIN TE, RTAG PA NI KUN
RDZOB TU YANG RIM DANG CIG SHOS DAG GIS DON BYED PA MI 'THAD PA'I
PHYIR RO, ,RGYU NUS PA THOGS PA MED PA YIN NA YANG RES 'GA' YANG
'BRAS BU MI SKYED PAR

MI 'GRUB LA, 'BRAS BU RGYU MA TSANG BA MED PA CAN YIN NA NAM YANG
MI SKYE BAR MI 'GYUR NA, GANG GIS NA RIM GYIS DON BYA BA BYED PAR
'GYUR, GZHAN DAG GIS PHOGS DBYUNG DU MED PA NI LTOS PA CI YANG
MED NA, GANG GIS NA LHAN CIG BYED PA'I RKYEN LA LTOS NAS RES 'GA'
'BRAS BU

BSKYED PAR MI 'GYUR RO ZHES BYA BAR RIGS PAR 'GYUR, GZHAN YANG
BYA BA BYED PA'I DUS NA DE'I LHAN CIG BYED PA'I RKYEN THAMS CAD
NYE BA'I RANG BZHIN GANG YIN PA DE NYID LHAN CIG BYED PA'I RGYU
DANG BRAL BA'I DUS SU RJES SU 'BRANG BAR 'DOD NA NI DE'I TSE DE
DANG 'BREL PA'I RANG BZHIN RJES SU 'BRANG

BAS NAN GYIS MGUL NAS LCAGS THAG GIS DAM RAB TU BTAGS PA 'DRA BAR
'DOD PA'I DUS BZHIN DU RTAG TU LHAN CIG BYED PA'I RKYEN RNAMS
DANG NYE BA'I RANG BZHIN DU 'GYUR TE, DE'I PHYIR LHAN CIG BYED PA
DANG MI 'BRAL BA NYID DU 'GYUR RO, ,'BRAS BU YANG LTOS PAR RIGS
PA MA YIN TE, MED

@277B PA'I PHYIR DPER NA RI BONG GI RVA LTA BU'O, ,DE DANG 'BREL
PA'I RANG GI NGO BO 'THOB PA'I PHYIR BLOS YONGS SU BRTAGS PA LA
LTOS NAS MED PA LA YANG BLOS RNAM PAR GZHAG MOD KYI, DE LTA NA
YANG DE MNGON PAR 'GRUB PAR BYA BA LA DES RGYU NUS PA THOGS PA
MED PA GANG YIN PA DE NYID LA PHAN 'DOGS

PAR LTOS PAR BYA'I, GZHAN LA NI MA YIN NO, ,DE'I PHYIR 'BRAS BUS
RTOG PAR 'DOD PA'I DNGOS PO RTAG TU PHAN 'DOGS PA NYID DU NYE BAR
NUS PA THOGS PA MED PA DE NYID BOR NAS GZHAN LA LTOS CI DGOS TE,
DES 'DI LA GNOD PA BYAS PA'AM, GZHAN DAG GIS 'DI LA PHAN BTAGS PA

NI CUNG ZAD KYANG MED DO, ,GZHAN YANG 'BRAS BU LHAN CIG BYED PA'I
RKYEN RNAMS LA LTOS LA NI RAG NA 'ON KYANG DBANG PHYUG LA SOGS PA
RGYU GANG YIN PA DE NUS PA THOGS PA MED PA YIN NA GO LTOS CI
DGOS, GANG GIS NA DE SKYER MI 'DOD PA BZHIN DU YANG NAN GYIS
DRANGS TE SKYED PAR MI BYED, DE LTA

NA DES BDAG NYID KYI MTHU NYE BAR BRTAN PAR 'GYUR GYI, GZHAN DU
NI MA YIN NO, ,DE LTA BAS NA 'BRAS BU MED PA LTOS PAR RIGS PA MA
YIN NO, YOD PA YANG MA YIN TE, DE NI RANG GI NGO BO MTHA' DAG
THOB PA NYID KYIS THAMS CAD LA RE BA MED PA'I PHYIR RO, ,GAL TE
'DI SNYAM DU DE GNYIS THA

DAD PA MA YIN PA NYID DU THAL BAR 'GYUR PA'I PHYIR 'BRAS BU
RGYU'I CHOS THAMS CAD KYI RJES SU BYED PA NI MA YIN NO, ,DE'I
PHYIR GDON MI ZA BAR DE GNYIS RNAM PA 'GA' ZHIG GIS THA DAD PAR
'GYUR RO, ,DES NA RIM MA YIN PA LAS KYANG 'BRAS BU RIM CAN MI
'GAL BA NYID DO SNYAM DU SEMS NA,

DE NI RIGS PA MA YIN TE, KHO BO CAG KYANG 'BRAS BU RGYU'I CHOS
THAMS CAD KYI RJES SU BYED DO ZHES NI MI ZER RO, ,'ON KYANG RE
ZHIG GDON MI ZA BAR 'BRAS BUS RGYU LA YOD PA'I RJES SU 'GRO BA
DANG, LDOG PA'I NI RJES SU BYA DGOS TE, RGYU DANG 'BRAS BU'I
DNGOS PO'I RGYU NI DE TZAM DU ZAD PA'I PHYIR RO,,

'BRAS BU 'GA' YANG RGYU RTAG PAR 'DOD PA LA YOD PA'I LDOG PA'I
RJES SU BYED PA NI MED DO, ,RTAG PA LA LDOG PA MED PA'I PHYIR RO,
,DE LTA MA YIN NA NI RTAG PA KHO NAR 'GYUR GYI, RTAG PA NI MA YIN
NO, ,RJES SU 'GRO BA'I BYED PA'I RJES SU BYED PA YANG MA YIN TE,
DE RIL GYIS NYE YANG RES 'GA' 'BRAS

@278A *, ,BU MI 'BYUNG BA'I PHYIR RO, ,GANG ZHIG GANG LA YOD PA'I
RJES SU 'GRO BA'I RJES SU MI BYED PA DE NA DE'I 'BRAS BUR RIGS PA
MA YIN TA, HA CANG THAL BAR 'GYUR BA'I PHYIR RO, ,DE LTAR NA RE
ZHIG RTAG PAS RIM GYIS DON BYED PAR MI NUS SO, ,CIG CAR YANG MA
YIN TE,

PHYIS BYA BA BYED PA'I RANG BZHIN DE LTA BU'I RJES SU 'BRANG NA
'BRAS BU SKYE BA DANG BRAL BAR MI RUNG BA'I PHYIR SNGA MA BZHIN
NO, ,RJES SU MI 'BRANG NA NI DE'I RTAG PA NYID NYAMS SO, ,RIM
DANG CIG CAR DAG LAS GZHAN PA GANG GIS DON BYED PAR 'GYUR BA'I
RNAM PA GZHAN NI MED DE, DE GNYIS NI PHAN TSUN

RNAM PAR BCAD PA MED NA YONGS SU GCOD PA MED PA NYID KYIS PHAN
TSUN SPANGS TE, GNAS PA'I MTSAN NYID YIN PA'I PHYIR RO, ,NUS PA
MA LUS PAS STONG PA DNGOS PO NYID DU RIGS PA YANG MA YIN TE HA
CANG THAL BAR 'GYUR BA'I PHYIR RO, ,DE LTA NA NI MO GSHAM GYI BU
LA SOGS PA YANG DNGOS PO NYID

DU THAL BAR 'GYUR RO, ,DE'I PHYIR DNGOS PO MED PAR THA SNYAD
GDAGS PA'I RGYU CI YANG MA GRUB PAS DNGOS PO MED PAR CHUNG ZAD
KYANG 'GRUB PAR MI 'GYUR RO, ,DE MA GRUB NA DNGOS PO YANG MI
'GRUB STE, DE MI MTHUN PA'I PHYOGS RNAM PAR GCAD PA MA GRUB PA'I
PHYIR RO, ,MI MTHUN PA'I PHYOGS LAS

MA LOG PA'I RANG BZHIN NI CUNG ZAD KYANG RANG GI NGO BO YONGS SU
GCAD PAR MI NUS SO, ,DE LTA BAS NA DON BYED PA'I NUS PA DANG BRAL
BA KHO NA RI BONG GI RVA LA SOGS PA'I NGO BO'I MTSAN NYID YIN LA,
,DE LAS BZLOG PA NI DNGOS PO'I MTSAN NYID DO ZHES BYA BAR RIGS
SO, ,DES NA RI BONG GI RVA LA

SOGS PA DANG KHYAD PAR MED PAR SO SOR BRTAGS PA'I 'GOG PA LA SOGS
PA LA RTOGS PA DANG LDAN PA RNAMS DNGOS POR THA SNYAD 'DOGS PAR
RIGS PA MA YIN TE, DE'I RGYU MED PA'I PHYIR RO, ,'DI LTAR GAL TE
SO SOR BRTAGS PA'I 'GOG PA LA SOGS PA DE 'GA' ZHIG GI SHES PA'I
YUL DU

'GYUR NA NI, DE'I TSE DE'I GDON MI ZA BAR DE'I RGYU'I DNGOS POR
KHAS BLANGS DGOS TE, RGYU MA YIN PA LA RGYU YUL NYID MED PA'I
PHYIR RO, ,RGYU'I KHYAD PAR KHO NA RANG GI RNAM PAR 'JOG PAS RNAM
PAR SHES PA LA PHAN PA BYED PA NA YUL YIN NO ZHES GSUNGS SO, ,DE
LTA MA YIN NA NI RTAG PA DE'I RTAG

@278B PA NYID NYAMS PAR 'GYUR TE, GANG DU YANG RIM DANG CIG CAR
DAG GI RGYUR MI RUNG BA'I PHYIR RO, ,'ON TE PHAN MI 'DOGS BZHIN
DU YANG RNAM PAR SHES PA'I YUL DU RTOG NA NI DE'I RNAM PAR SHES
PA'I RANG BZHIN RNAM PA THAMS CAD DU RJES SU 'BRANG BAS DE'I RNAM
PAR SHES PA YANG DE'I RANG BZHIN

DANG 'DRA BAR RTAG PAR RJES SU 'BRANG BA'I PHYIR RTAG PAR THAL
BAR 'GYUR RO, ,RJES SU MI 'BRANG NA NI DE'I RTAG PA NYID NYAMS
PAR THAL BA BZLOG DKA'O, ,'ON TE THA NA THAMS CAD MKHYEN PA'I
THUGS KYANG RUNG 'GA'I YUL GYI DNGOS POR YANG NYE BAR MI 'GRO'O
ZHES RTOG PAR BYED NA, DE'I TSE

MKHAS PA RNAMS DE LA DNGOS POR THA SNYAD 'DOGS PAR RIGS PA MA YIN
TE, RNAM PA SHES PA DER THA SNYAD GDAGS PA'I RGYU MED PA'I PHYIR
RO, ,DE RI BONG GI RVA LA SOGS PA SHIN TU MED PA LAS KYANG GANG
GIS NA DE LAS THA DAD PAR BSGRUB PAR BYA BA KHYAD PAR BYA DGOS
TE, DNGOS PO MED PA LAS

RNAM PAR MA PHYE BA'I RANG BZHIN NI DNGOS PO NYID DU RTOGS PAR MI
NUS SO, ,DE'I KHYAD PAR BDAG GI NGO BO 'DZIN PA YOD DO ZHES BRJOD
PAR YANG RIGS PA MA YIN TE, DNGOS PO MED PA LA YANG NUS PA THAMS
CAD DANG BRAL BA'I MTSAN NYID KYI BDAG GI NGO BO 'DZIN PA YOD
PA'I PHYIR RO, ,MO

GSHAM GYI BU LA SOGS PA DANG KHYAD PAR MED PA DE LTA BU DE LA
YANG DNGOS PO ZHES MING DU 'DOGS NA MING LA NI BRTZAD PA MED DO,
,'ON KYANG RTOG PA DANG LDAN PA DON BYED PA DON DU GNYER BAS
DNGOS PO'I RANG GI NGO BO DPYOD PAR BYED PA DE DAG NI SHIN TU MI
DMIGS PA'I RANG BZHIN NUS PA THAMS CAD KYIS

STONG PAS MO GSHAM GYI BU LA SOGS PA DANG KHYAD PAR MED PA DE LTA
BU DE LA THA SNYAD GDAGS PA'I RGYU MED PA'I PHYIR DNGOS PO RNAM
PAR 'JOG PA NI LEGS PA MA YIN NO ZHES ZER RO, ,SMRAS PA, DON BYED
NUS PA MA YIN LA, ,DE'I DON GNYER BAS DPYAD CI PHAN, ,MA NING
GZUGS BZANG MI

BZANG ZHES, ,'DOD LDAN RNAMS KYIS BRTAGS CI PHAN, ,DE LTAR NA
RTAG PA NYID KYIS DNGOS PO CI YANG MED PAS RTAG PA LAS SKYE BA
RIGS PA MA YIN NO, ,MI RTAG PA LAS KYANG MA YIN TE, 'DI LTAR MI
RTAG PA LAS 'BRAS BU SKYE BA NA RGYU 'DAS PA LAS SKYA STE, DPER
NA BYE BRAG TU SMRA BA RNAMS

@279A *, ,KYIS RNAM PAR SMIN PA'I RGYU 'DAS PA LAS KYANG 'BRAS BU
NYE BAR BRJOD PA LTA BU'AM, MA 'ONGS PA LAS TE, DPER NA DE DAG
NYID KYIS MA 'ONGS PA'I SKYE BA NI BSKYED PAR BYA BA SKYED PA YIN
NO ZHES NYE BAR BRTAGS PA LTA BU'AM, DA LTAR GYI LAS SKYE'O ZHES
BYA BA'I

PHYOGS SHIG YIN GRANG NA, DE LA RE ZHIG 'DAS PA LAS ZHES BYA BA'I
PHYOGS NI RUNG BA MA YIN TE, 'DAS PA'I DNGOS PO YOD PA MED PA'I
PHYIR RO, ,'DAS PA ZHES BYA BA CI ZHES BYA, RANG GI NGO BO LAS MA
NYAMS PA'AM, RANG GI NGO BO LAS NYAMS PA YIN GRANG, DE LTA MA YIN
NA DA LTAR

BZHIN DU RANG GI NGO BO MA NYAMS PA'I PHYIR JI LTAR 'DAS PA YIN,
GANG RANG GI NGO BO NYAMS PA'I BDAG NYID DE YANG MED PA'I RANG
BZHIN YIN PA'I PHYIR 'BRAS BU JI LTAR BSKYED DE, DON BYED PA NI
RANG GI NGO BO LA RAG LAS PA'I PHYIR RO, ,'ON TE BYED PA ZHIG PA
LAS 'DAS PA ZHES BYA BA'I RANG GI NGO

BO NYAMS PA'I DBANG GIS NI MA YIN NO ZHE NA, DE LTA YANG DE'I
BYED PA ZHIG PA LAS 'BRAS BU SKYE BAR RIGS PA MA YIN NO, ,DE LTA
MA YIN TE, 'BRAS BU SKYED NA JI LTAR ZHIG PAR 'GYUR, 'BRAS BU
GCIG LA DNGOS PO'I NGO BO GCIG GIS RIM GYIS 'PHEL BA DANG, RAB TU
SKYED PA'I MTHU THA DAD

PAR RIGS PA MA YIN NA, GANG GI PHYIR 'BRAS BU 'PHEN PA TZAM BYED
PAR 'GYUR GYI, RAB TU BYED PA MA YIN, KHYAD PAR MED PA'I PHYIR DE
'PHEN PA'I DUS KHO NA RAB TU SKYED PAR YANG 'GYUR RO, ,DE LTA MA
YIN NA NI PHYIS KYANG SNGA MA DANG KHYAD PAR MED PA'I PHYIR RAB
TU SKYED PAR MI 'GYUR RO, ,

GZHAN YANG BYED PA ZHES BYA BA DE GAL TE NUS PA'I NGO BO'AM, BYA
BA'I NGO BO ZHIG YIN PAR 'GYUR GRANG, RE ZHIG GAL TE GNYI GA DON
GZHAN YIN NA NI, DE'I TSE JI LTAR RE ZHIG CES BRJOD PAR BYA, GAL
TE RANG GI NGO BO ZHIG PA'I PHYIR NA NI DE'I TSE RTAG TU DNGOS PO
THAMS CAD YOD PAR SMRA BA NYAMS

PAR YANG 'GYUR RO, ,DON GZHAN DE ZHIG NA YANG DNGOS PO'I RANG GI
NGO BO MI G-YO BA 'JIG PAR 'GRUB PAR MI 'GYUR TE, LHA SBYIN SHI
BAR GYUR BAS MCHOD SBYIN RANG GI NGO BO LAS MA NYAMS PA'I NGO BO
YANG 'CHI BA NI MED DO, ,'ON TE BYED PA'I PHYIR RO ZHE NA, DE NI
RIGS PA MA YIN TE, THUG PA

@279B MED PAR THAL BAR 'GYUR BA'I PHYIR BYED PA LA BYED PA GZHAN
NI MED DE, DE LA YANG BRGAL ZHING BRTAGS PA MTSUNGS PA'I PHYIR
RO, ,DE'I PHYIR 'GA' YANG 'JIG PAR MI 'GRUB BO, ,BYED PA DON
GZHAN PA NYID YIN NA NI DNGOS PO'I RGYU NYID DU MI 'GYUR TE, BYED
PA KHO NA LAS 'BRAS BU SKYE BA'I PHYIR

RO; ,DE'I PHYIR DNGOS PO MED PA NYID DU THAL BAR 'GYUR TE, DNGOS
PO'I MTSAN NYID NI DON BYED NUS PA'I PHYIR RO, ,BYED PA DON GZHAN
DU GYUR PA GNYI GA'I NGO BO DE YANG 'BRAS BU SKYED PA NA GAL TE
BYED PA'I RANG GI NGO BOR GYUR PA KHO NAS SKYED PAR 'DOD NA NI
DE'I TSE DNGOS PO YANG BYED PA'I RANG GI

NGO BOR GYUR PA KHO NAS 'BRAS BU SKYED PAR 'GYUR NA DON GZHAN
BRTAGS PAS CI ZHIG BYA, 'ON TE GZHAN DU GYUR PAS SKYED DO ZHE NA,
DE'I TSE DE LA YANG BYED PA GZHAN DU RTOG NA THUG PA MED PAR
'GYUR BA'I PHYIR GANG GI YANG RGYU NYID DU MI 'GRUB PO, ,DNGOS PO
PHAN PAR BYED PA MA YIN PA'I PHYIR 'DI'I

BYED PA 'DI YIN NO ZHES BYA BA YANG MA 'GRUB STE 'BREL PA NI
THAMS CAD DU PHAN PAS RAB TU PHYE BA'I PHYIR RO, ,'ON TE YANG DE
LA DNGOS PO PHAN 'DOGS PA NYID DU KHAS LEN NA NI DE'I TSE DNGOS
PO BYED PA'I BDAG NYID DU GYUR PA'I DBANG GIS BYED PA LA PHAN
'DOGS NA DE'I TSE CI'I PHYIR 'BRAS BU LA DE LTAR PHAN 'DOGS PAR
MI BYED, GANG

GIS NA BYED PA DON GZHAN DU NYE BAR BRTAG ,BYED PA DNGOS PO YOD
PA TZAM LA RAG LAS PA YIN NA YANG RTAG TU RGYU RIL GYIS NYE BA'I
PHYIR 'JIG PA 'GRUB PAR YANG MI 'GYUR RO, ,'ON TE DON GZHAN DU
GYUR PAS PHAN 'DOGS NA NI DE'I TSE DE DANG DER 'BREL PAR YANG MI
'GRUB STE, DE'I TSE

BYED PA RNAMS KHO NA RGYUD MAR SBYOR BA'I PHYIR DNGOS PO NI GYI
NA 'DUG PA NYID DU 'GYUR RO, ,BYED PA BYA BA'I NGO BO YIN PAR
YANG SKAD CIG MA RNAMS NI SKYES MA THAG TU MI GNAS PA'I PHYIR
RIGS PA MA YIN PA KHO NA LA SKAD CIG MA MA YIN PA RNAMS KYANG
RTAG TU NGO BO GCIG PAR GNAS PA'I PHYIR NAM MKHA'

BZHIN DU BYA BA DANG 'BREL PAR RIGS PA MA YIN PA NYID PAS BYA BA
ZHES BYA BA GANG LA YANG MED DO, ,DE LTA BAS NA RANG GI NGO BO
TZAM KHO NAS SO SOR NGES PA'I 'BRAS BU NYE BAR SKYED PA NA RANG
GI RGYU RKYEN GYIS NGES PAR BYAS PA'I NGO BO NYID YIN PA'I PHYIR
DNGOS PO'I RANG GI NGO BO KHO NA LA NUS PA DANG BYA BA LA

@280A *, ,SOGS PA'I SGRAR BRJOD KYI, DON GZHAN NI MA YIN NO,
,DNGOS PO DANG THA MI DAD PA'I BYED PA GNYI GA'I NGO BO DE ZHIG
STE RANG GI NGO BO NYAMS PA'I MTSAN NYID GCIG YIN NA DNGOS PO
YANG DE DANG THA MI DAD PAS RANG GI NGO BO NYAMS NA JI LTAR 'DAS
PA YOD PA NYID DU 'GRUB,

BYED PA YANG DE DANG THA MI DAD PA'I PHYIR DNGOS PO'I RANG GI NGO
BO BZHIN DU MI 'JIG PAR THAL BAR 'GYUR BAS BYED PA ZHIG PAR MI
'GRUB PO, ,'ON TE BYED PA DE NYID DANG GZHAN DAG TU BRJOD PAR BYA
BA MA YIN PAR RTOG NA, DE'I TSE 'DI BRTAGS PA'I YOD PA NYID YIN
PAS DNGOS PO MED PA'I PHYIR

DE'I DBANG GIS DUS GSUM RNAM PAR GZHAG PA DON DAM PA PAR MI 'GRUB
PO, ,DNGOS PO NI RNAM PA GANG GIS KYANG BRJOD PAR BYA BA MA YIN
PAR RIGS PA MA YIN TE, THAMS CAD BRJOD PAR BYA BA MA YIN PA NYID
DU THAL BAR 'GYUR BA'I PHYIR RO, ,DE LTA BAS NA 'DAS PA'I DNGOS
PO MED PA'I

PHYIR 'DAS PA LAS 'BRAS BU SKYE BA MA YIN NO, ,MA 'ONGS PA LAS
KYANG MA YIN TE, MA 'ONGS PA ZHES BYA BA NI BDAG GI RANG GI NGO
BOR MA RED PA LA BYA'O, ,DE LTA MA YIN TE, DA LTAR BZHIN DU RANG
GI NGO BO MI G-YO BAR 'DZIN NA, JI LTAR MA 'ONGS PA 'GRUB PAR
'GYUR, BDAG GI DE KHO NAR

MA RED PA GANG YIN PA DE LAS NI NAM MKHA'I PADMA LA SOGS PA BZHIN
DU 'BRAS BU SKYE BAR RIGS PA DANG LDAN PA MA YIN NO, ,'ON TE BYED
PA MA THOB PAS MA 'ONGS PA ZHES BYA BA NI DE'I TSE DE LAS 'BRAS
BU SKYE BAR YANG SHIN TU YANG MI RIGS TE, BYED PA MA THOB PA'I
PHYIR RO, ,RTAG TU DNGOS PO

THAMS CAD YOD PA NYID YIN NA DE 'THOB PA'I RGYU RNAMS MA TSANG BA
MED PA'I PHYIR CI'I PHYIR RES 'GA' LA LAS BYED PA MI 'THOB PAR MI
'GYUR, BYED PO DNGOS PO GZHAN DU RIGS PA MA YIN NO ZHES NI DPYAD
ZIN TO, ,DON GZHAN MA YIN PA NYID YIN YANG GI NGO BO YANG DE DANG
THA MI DAD PA'I PHYIR

BYED PA BZHIN DU MA THOB PA NYID DU THAL BAR 'GYUR BAS MA 'ONGS
PA YOD PA NYID DU MI 'GRUB PAR 'GYUR PA'AM, BYED PA YANG DE DANG
THA MI DAD PA NYID KYIS DNGOS PO'I RANG GI NGO BO BZHIN MA THOB
PA NYID DU THAL BAR 'GYUR BA'I PHYIR BYED PA MA THOB PA NYID MI
'GRUB PAR 'GYUR RO, ,DE LTA BAS NA MA

@280B 'ONGS PA YANG DNGOS PO MED PA'I PHYIR DE LAS 'BRAS BU SKYE
BAR RIGS PA MA YIN NO, ,DE LTA MA YIN NA 'BRAS BU RGYU MED PA KHO
NAR THAL BAR 'GYUR TE, DE LA 'OG NAS 'BYUNG BA'I NYES PA YOD DO,
,DA LTAR GYI LAS ZHES BYA BA'I PHYOGS KYANG RUNG BA MA YIN TE,
'DI LTAR DE LAS 'BRAS BU SKYE BA NA DU

MA LAS GCIG GAM, DU MA ZHIG SKYE BAR 'GYUR BA'AM, GCIG LAS DU
MA'AM, GCIG SKYE BAR 'GYUR BA'AM, 'BRAS BU DU MA GCIG GI RANG GI
NGO BO DE YANG RGYU DANG DUS MNYAM PA'AM, DUS THA DAD PA ZHIG TU
SKYE BAR 'GYUR GRANG ZHES RNAM PAR BRTAG STE, DE LA GAL TE PHYOGS
DANG PO

LTAR YIN NA NI DE'I TSE RGYU'I THA DAD PA THA DAD PAR BYED PAR
'GYUR PA MA YIN TE, 'DI LTAR BUM PA LA SOGS PA RAS YUG LA SOGS PA
LAS RANG BZHIN THA DAD PA GANG YIN PA DE NI RGYU'I THA DAD PAS
BYAS PA YIN GYI, RGYU MED PA NYID DU THAL BAR 'GYUR BA'I PHYIR
RANG BZHIN GYIS NI MA YIN NO, ,DE

LA GAL TE RGYU THA DAD PA MED KYANG 'BRAS BU THA DAD PAR 'GYUR NA
NI DE'I TSE 'KHRUL PA'I PHYIR 'BRAS BU'I THA DAD PA MA YIN PA NI
RGYU'I THA DAD PA DANG THA DAD PA MA YIN PAR BYAS PAR MI 'GYUR
RO, ,THA DAD PA DANG THA DAD PA MA YIN PA LAS MA GTOGS PA'I DNGOS
PO 'GA' YANG MED PAS THAMS CAD RGYU MED

PA CAN KHO NAR THAL BAR 'GYUR RO, ,CI STE YANG BDAG NYID JI LTA
BA'I RGYU RNAMS KYIS NYE BAR SBYAR BAR BYAS PA'I RANG GI NGO BO'I
KHYAD PAR MA 'CHOL BA'I PHYIR RGYU'I THA DAD PA THA DAD PA KHO
NAR BYED PA YIN TE, 'DI LTAR MIG LA SOGS PA RANG GI NGO BO THA
DAD PA DAG LAS 'BRAS BU MIG GI RNAM PAR SHES PA

LA SOGS PA SKYE BA NA DNGOS SU THA DAD PA MA YIN YANG RTOGS PA'I
BDAG NYID DANG, SO SOR NGES PA'I YUL CAN DANG, YUL GYI RNAM PA
NYE BAR GYUR PA SKYE LA, DE YANG RJES SU 'GRO BA DANG LDOG PA DAG
GIS MTSUNGS PA DE MA THAG PA'I RKYEN LAS RTOGS PA'I NGO BO KHO NA
SKYE'I, MIG LA SOGS PA DAG

LAS NI MA YIN NO ZHES BYA BAR NGES LA, DE BZHIN DU YUL LAS NI DE
DANG 'DRA BA NYID DBANG PO LAS NI YUL SO SOR NGES PAR 'DZIN PA
ZHES BYA BA 'DI YANG YONGS SU NGES SO, ,DE LTAR YUL LAS NI RTOGS
PA'I NGO BO LA SOGS PA MA YIN LA, MTSUNGS PA DE MA THAG PA'I
RKYEN LAS NI YUL GYI NGO BO NYID

@281A *, ,LA SOGS PA MA YIN, DBANG PO LAS KYANG MA YIN PAS RGYU'I
THA DAD PA NI THA DAD PAR BYED PA NYID KHO NA YIN TE, RGYU THA
DAD PA DAG LAS KHYAD PAR THA DAD PA DAG 'BYUNG BA'I PHYIR RO
SNYAM DU SEMS NA, DE YANG RIGS PA MA YIN TE, 'DI LTAR KHYAD PAR
GANG YIN PA DE DAG GAL

TE BRTAGS PA MA YIN PA KHO NA ZHIG GAM, LDOG PA'I BYE BRAG GIS
BRTAGS PA'I NGO BO KHO NA ZHIG TU 'GYUR GRANG NA, DE LA GAL TE
PHYOGS DANG PO LTAR NA NI DE'I TSE DMIGS PA'I BDAG NYID LA SOGS
PA LAS THA DAD PA MA YIN PA'I PHYIR DE DANG 'DRA BAR DU MA NYID
DU THAL BA'AM, DMIGS PA'I

BDAG NYID LA SOGS PA YANG RNAM PAR SHES PA BZHIN DU GCIG PA NYID
DU BZLOG TU MI RUNG LA, RNAM PAR SHES PA YANG RTOGS PA'I NGO BO
LAS GZHAN MA YIN PA'I PHYIR, DE DANG 'DRA BAR GZUGS LAS MI SKYE
BAR THAL BA'AM, 'DRA BA NYID LAS GZHAN MA YIN PA'I PHYIR GZUGS
LAS SKYE

BAR YANG SMRA BAR 'GYUR RO, ,DE'I PHYIR DNGOS PO GCIG LA DUS GCIG
TU SKYE BA DANG MI SKYE BA PHAN TSUN 'GAL BA DAG JI LTAR MI 'GAL,
CI STE NYES PA 'DIR 'GYUR DU 'ONG ZHES TE KHYAD PAR DE DAG RNAM
PAR SHES PA LAS DON GZHAN PA GYUR PA KHO NA'O ZHES RTOG NA NI
DE'I TSE RNAM PAR SHES PA RGYU

MED PA CAN DU 'GYUR TE, MIG LA SOGS PA GZHAN KHO NA LA NYE BAR
SBYOR BA'I PHYIR RO, ,DE'I PHYIR RTAG PAR YOD PA LA SOGS PAR THAL
BAR 'GYUR RO, ,'ON TE RTAG PA ZHES BYA BA'I PHYOGS YIN NA NI DE'I
TSE YANG RNAM PAR SHES PA RGYU MED PA CAN KHO NAR 'GYUR TE,
BRTAGS PA'I BDAG NYID KHO NA

LA MIG LA SOGS PAR SPYOD PA'I PHYIR RO, ,BRTAGS PA'I BDAG NYID LA
YANG 'GA' YANG NYE BAR SBYOR BA MED PAS THAMS CAD RGYU MED PA CAN
DU THAL BAR 'GYUR RO, ,DU MA LAS DU MA SKYE ZHES BYA BA'I PHYOGS
KYANG RUNG BA MA YIN TE, MAR ME LA SOGS PA GCIG LAS KYANG RNAM
PAR SHES PA

LA SOGS PA 'BRAS BU DU MA SKYE BAR MTHONG BA'I PHYIR DANG, MIG LA
SOGS PA DU MA LAS KYANG RNAM PAR SHES PA LA SOGS PA'I DON GCIG
SKYE BAR GRAGS PA'I PHYIR RO, ,GZHAN YANG GAL TE 'BRAS BU THAMS
CAD LA RGYU DU MA ZHIG GIS BYED NA NI 'BRAS BU RE RE YANG DU MA
LAS SKYE BA'I

@281B PHYIR DE NYID RGYU'I THA DAD PA THA DAD PAR BYED PA MA YIN
PAR 'GYUR TE, NYES PA SNGA MA DANG 'DRA'O, ,'ON TE 'BRAS BU RE RE
KHO NA LA RE RE KHO NA ZHIG NYE BAR SBYOR NA NI DE'I TSE GCIG LAS
GCIG KHO NA SKYE BAR KHAS BLANGS PAR 'GYUR TE, DE LAS YANG 'OG
NAS 'BYUNG BA'I NYES PA YOD PAS, 'DI NI PHYOGS

GZHAN DU SMRAS PA MA YIN NO, ,DON DAM PAR GCIG LAS DU MA SKYE
ZHES BYA BA'I PHYOGS KYANG RUNG BA MA YIN TE, SNGA MA BZHIN DU
RGYU'I THA DAD PA THA DAD PAR BYED PA NYID MA YIN PAR THAL BAR
'GYUR BA'I PHYIR RO, ,'DI LTAR GAL TE MIG BDAG NYID KYI KHYAD PAR
GANG GIS RIGS MTHUN PA'I SKAD CIG

MA SKYED PAR BYED PA DE NYID KYIS RANG GI RNAM PAR SHES PA SKYED
PAR BYED NA NI DE'I TSE RGYU THA DAD PA MED KYANG 'BRAS BU THA
DAD PA'I PHYIR JI LTAR 'BRAS BU'I THA DAD PA DANG THA DAD PA MA
YIN PA DAG TU RGYU MED PA CAN DU MI 'GYUR, DE LA GANG GIS NA
'BRAS BU GZHAN SKYED PAR 'GYUR BA BDAG NYID KYI KHYAD PAR GZHAN

YANG MED DE, DNGOS PO THAMS CAD NI CHA SHAS MED PA'I PHYIR RO,
,DES NA RGYU RANG GI NGO BO 'PHOS NAS 'BRAS BU NYE BAR BSKYED PA
MA YIN MOD KYI, 'ON KYANG RGYU'I BDAG NYID DE LA KHYAD PAR MED
PA'I PHYIR DES BYAS PA'I 'BRAS BU YANG KHYAD PAR YOD PAR MI 'GYUR
RO, ,GCIG LAS GCIG SKYE'O

ZHES BYA BA'I PHYOGS KYANG RUNG BA MA YIN TE, THAMS CAD LONG BA
DANG 'ON PA LA SOGS PA'I DNGOS POR THAL BAR 'GYUR RO, ,'DI LTAR
GAL TE GANG GI TSE MIG GI DBANG PO LA SOGS PAS RANG GI RNAM PAR
SHES PA NYE BAR SKYED PAR BYED PA DE'I TSE RIGS MTHUN PA'I SKAD
CIG MA GZHAN GYI RGYUN

CHAGS PAR MI BYED NA, DE'I TSE SKAD CIG MA GNYIS PA LA THAMS CAD
LONG BA LA SOGS PAR THAL BAR 'GYUR RO, ,DUS MNYAM PA ZHES BYA
BA'I PHYOGS KYANG RUNG BA MA YIN TE, 'BRAS BU SKYE BA'I SNGON ROL
NA RGYU YANG MED PA NYID PAS RI BONG GI RVA DANG 'DRA BA KHO NAR
NUS PA DANG MI LDAN PA'I

PHYIR RO, ,GANG GI TSE BDAG GI NGO BO NYID THOB PA NYID KYIS NUS
PA YIN PA DE'I TSE NI 'BRAS BU YANG RGYU DANG DUS MNYAM PAR YOD
PA NYID KYI PHYIR GRUB PA KHO NA NYID YIN PAS DE LA DES CUNG ZAD
KYANG BYAR MED PA'I PHYIR RGYUR THA SNYAD GDAGS PAR RIGS PA MA
YIN TE, DPER NA 'BRAS BUR 'DOD

@282A *, ,PA DE NYID RGYU'I DNGOS PO MA YIN PA BZHIN NO, ,DE LTA
MA YIN NA RGYU DANG 'BRAS BU'I DNGOS POR RNAM PAR GZHAG PAR JI
LTAR MA 'CHOL BAR RTOGS PAR 'GYUR RO, ,DUS THA DAD PA ZHES BYA
BA'I PHYOGS KYANG RUNG BA MA YIN TE, DUS THA DAD PA NYID YIN NA
YANG 'BRAS BU RGYU BAS

SNGA BA'AM 'PHYI BA ZHIG TU 'GYUR GRANG, RE ZHIG PHYOGS DANG PO
NI MA YIN TE, DE LTA NA NI MA 'ONGS PA KHO NA LAS 'BRAS BU SKYE
BAR 'DOD PAR 'GYUR RO, ,MA 'ONGS PA ZHES BYA BA'I DNGOS PO NI MED
DO ZHES DE NI SNGAR DPYAD ZIN TO, ,DE NI PHYOGS GNYIS PA YANG MA
YIN TE, 'DI LTAR PHYIS

'BRAS BU SKYE BA NA SKAD CIG MAS CHOD PA'AM MCHOD PA ZHIG TU SKYE
GRANG, GAL TE CHOD NAS SKYE NA NI DE'I TSE 'DAS PA KHO NA LAS
SKYE BAR KHAS BLANGS PAR 'GYUR TE, DE YANG RIGS PA MA YIN TE ZHES
SNGAR KHONG DU CHUD PAR BYAS ZIN TO, ,MCHOD PAR ZHES BYA BA YANG
RIGS PA MA YIN TE, 'DI

LTAR SKAD CIG MA SNGA MA DANG PHYI MA GNYIS MCHOD PA ZHIG YIN
GRANG NA, PHYOGS GCIG GIS SAM, BDAG NYID THAMS CAD KYIS MCHOD PAR
'GYUR GRANG, RE ZHIG PHYOGS GCIG NI MA YIN TE, SKAD CIG MA DAG
LAS CHA SHAS MED PA NYID KYIS PHYOGS GCIG MED PA'I PHYIR RO, ,DE
LTA MA YIN NA

DUS KYI MTHA'I MTSAN NYID SKAD CIG MA YIN PAR MI 'GYUR RO, ,BDAG
NYID THAMS CAD KYIS KYANG MA YIN TE, DUS MNYAM PA NYID DU THAL
BAR 'GYUR BA'I PHYIR RO, ,DUS MNYAM PA NI RGYU DANG 'BRAS BU'I
DNGOS PO MED DO ZHES SNGAR BSTAN ZIN TO, ,SKAD CIG MA GNYIS BDAG
NYID THAMS

CAD KYIS MCHOD NA NI GONG BU RDUL PHRA RAB TZAM NYID DU THAL BA
BZHIN DU BSKAL PA YANG SKAD CIG MA NYID DU THAL BA BZLOG DKA'
STE, JI LTAR RDUL PHRA RAB RNAMS BDAG NYID THAMS CAD KYIS SBYOR
BA YIN NA, RDUL PHRA RAB THAMS CAD KYI BDAG NYID THAMS CAD KYIS
GCIG TU ZHUGS PA'I PHYIR GONG BU

RDUL PHRA RAB TZAM NYID DU THAL BAR 'GYUR BA DE BZHIN DU SKAD CIG
MA RNAMS BDAG NYID THAMS CAD KYIS MCHOD PA YIN NA NI SKAD CIG MA
THAMS CAD SKAD CIG MA GCIG KHO NA'I NANG DU ZHUGS PA'I PHYIR SKAL
PA YANG SKAD CIG MA TZAM NYID DU THAL BAR BZLOG DKA'O, ,GAL TE
RGYU DANG 'BRAS BU DAG

@282B MCHOD PA YIN NA YANG DUS GCIG PA NYID DU MI 'GYUR TE, DPER
NA DNGOS PO DANG ZHIG NAS MED PA DAG LTA BU DANG, DPER NA GRIB MA
DANG NYI MA DAG MCHOD PA YIN YANG YUL GCIG PA NYID MA YIN PA LTAR
RGYU DANG 'BRAS BU DAG KYANG DE DANG 'DRA'O ZHES BYA BA LA SOGS
PA DPER RJOD PAR BYED NA,

DPE DE DAG NI KHO BO CAG LA MA GRUB STE, THAMS CAD DON DAM PAR MA
SKYES PA NYID PAS DE LA YANG BRGAL ZHING BRTAGS PA MTSUNGS PA'I
PHYIR RO, ,'DI LTAR GAL TE ZHIG NAS MED PA DANG, DNGOS POR LHAN
CIG BDAG NYID THAMS CAD KYIS MCHOD NA NI DE'I TSE DUS MNYAM PAR

THAL TE, DE'I PHYIR GCIG LA CIG CAR DNGOS PO DANG DNGOS PO MED PA
PHAN TSUN 'GAL BA DAG TU 'GYUR RO, ,'ON TE PHYOGS GCIG GIS YIN NA
NI DE'I TSE CHA SHAS DANG BCAS PA NYID DU BZLOG DKA'O, ,MED PA
ZHES BYA BA NI GANG GIS NA LHAN CIG MCHOD PA LA SOGS PA'I BSAM

PA 'JUG PAR 'GYUR BA YONGS SU GRUB PA CI YANG MED DE, 'DI NI BLOS
KUN BRTAGS PA'I BDAG NYID 'BA' ZHIG KHO NA YIN PAR ZAD PAS DNGOS
PO'I MJUG THOGS SU 'BYUNG NGO ZHES SKAD CIG LAS PHAN TSUN DU
DNGOS PO'I RANG GI NGO BO DAG GNAS PA DGAG PA'I PHYIR RNAM PAR
GZHAG GI

DON DAM PAR NI MA YIN NO, ,DON DAM PAR NI KHYED RGYU'I MJUG THOGS
SU 'BRAS BU 'BYUNG NGO ZHES BYA BAR 'DOD DE, DES NA DE LA MCHOD
PA LA SOGS PA'I BSAM PA 'JUG PA NYID DO, ,KHO BO CAG GI LTAR NA
NI DE KHO NA NYID MTHA' GNYI GA DANG BRAL BA'I PHYIR DON DAM PAR
NA DE DNGOS PO YANG

MA YIN LA DNGOS PO MED PAR YANG MA GRUB NA DE JI LTAR DE GNYIS
DPE NYID DU 'GRUB PAR 'GYUR, 'DIS NI GRIB MA DANG NYI MA'I DPER
YANG GSAL BA YIN TE, 'DI LTAR GRIB MA DANG NYI MA RDUL PHRA RAB
BSAGS PA'I BDAG NYID CHA SHAS CAN GYI NGO BO DAG GAL TE BDAG NYID
THAMS CAD KYIS

MCHOD NA NI DE'I TSE YUL GCIG PA NYID DU THAL BAR 'GYUR RO, ,'ON
TE PHYOGS GCIG GIS YIN NA NI DE'I TSE CHA SHAS DANG BCAS PA NYID
DU THAL BAS BRGAL ZHING BRTAG PAR MTSUNGS SO, ,RNAM PAR SHES PA
SNANG BA'I NGO BO DAG YIN NA YANG DE GNYIS BRDZUN PA'I PHYIR
MCHOD PA LA SOGS PA'I

@283A *, ,BSAM PA MI 'JUG PA NYID DE, DE'I PHYIR YANG DPER YANG
MA GRUB PA NYID DO, ,SRANG MDA'I MTHON DMAN GYI DPE GANG YIN PA
DE YANG DON DAM PAR MA GRUB STE, 'DI LTAR RE ZHIG SRANG MDA' ZHES
BYA BA CHA SHAS CAN GYI RDZAS GCIG PU NI MA GRUB STE, GCIG LA

GYEN THUR DU 'GRO BA LA SOGS PA PHAN TSUN 'GAL BA'I BYA BA GNYIS
DANG LDAN PA MI RUNG BA'I PHYIR RO, ,DU MAR DBYE NA YANG RDUL
PHRA RAB TU DBYE GRANG NA, RDUL PHRA RAB DE DAG KYANG SHAR DANG
BYANG LA SOGS PA'I PHYOGS CHA THA DAD PAR YONGS SU 'DZIN PAR GNAS
PAR KHAS BLANGS PA'I PHYIR

PHYOGS THA DAD PA YANG KHAS BLANGS PA YIN TE, DE LTA BU DE DAG GI
DON DAM PAR YOD PAR MA GRUB PO, ,BCOM LDAN 'DAS KYI S'A LU LDANG
PA LA SOGS PA'I MDO LAS, CHAD PAR LTA BA YONGS SU SPANG BA'I
PHYIR SRANG MDA'I MTHON DMAN GYI DPE BSTAN PA GANG YIN PA DE YANG
RGYU DANG

'BRAS BU'I KUN RDZOB PA LA BLTA BAR BYA'I, DON DAM PA LA NI MA
YIN TE, DE LTAR MA GRUB PA'I PHYIR RO, ,JI STE SRANG RNAM PAR
SHES PA SNANG BA TZAM GYI NGO BO NYID DU STON NA NI DE'I TSE RNAM
PAR SHES PA LUS CAN MA YIN PA NYID KYIS DON DAM PAR NA MTHO BA LA
SOGS PA'I BYA BA MI SRID PA NYID

YIN NA JI LTAR DPE GRUB PAR 'GYUR, RNAM PAR SHES PA YANG DON DAM
PAR NA GNYIS SU MED PA NYID YIN PA LAS GNYIS SU SNANG BA BRDZUN
PA'I PHYIR DE SNANG BA'I SRANG YANG BRDZUN PA KHO NA YIN LA, JI
LTAR SRANG DON DAM PAR YOD PAR 'GRUB PAR 'GYUR, DE LTA BAS NA JI
LTAR YANG

GZHAN LAS SKYE BAR MI 'GRUB BO, ,SLOB DPON RNAMS KYIS NI RGYU
DANG 'BRAS BU KUN RDZOB PA GRUB PA KHO NA LAS KUN RDZOB TU GCIG
LAS DU MA SKYE BA DANG, DU MA LAS KYANG GCIG SKYE BA GZIGS PA'I
PHYIR MIG LA SOGS PA JI LTAR GRAGS PA RNAMS RJES SU 'GRO BA DANG
LDOG PA DAG GIS

MIG GI RNAM PAR SHES PA LA SOGS PA BYE BRAG TU 'BYED PA NYID DU
NYE BAR DRANGS NAS BYIS PA'I SKYE BO GZUNG BA'I PHYIR 'BRAS BU'I
GTAN TSIGS GZHUNG GZUGS PAR RGYU'I THA DAD PA THA DAD PAR BYED PA
NYID DU BSHAD KYI, DON DAM PAR NI MA YIN NO ZHES RTOGS PAR BYA
STE, DON DAM PAR DE MA GRUB

@283B PA'I PHYIR RO, ,GRANGS CAN LA SOGS PA GANG DAG MYU GU LA
SOGS PA'I RGYU SA DANG CHU DANG SA BON LA SOGS PA THA DAD PA DANG
THA DAD PA MA YIN PA MTHONG NAS DON DAM PAR RANG DANG GZHAN LAS
SKYE BAR RTOGS PAR BYED PA DE DAG GI YANG GNYI GA'I PHYOGS LA
BSHAD PA'I NYES PA SUN DBYUNG BA'I

PHYIR RTOG PA 'DI YANG BZANG PO MA YIN NO, ,GANG DAG RI MO MKHAN
LA SOGS PA'I BYED PA MED PAR RMA BYA LA SOGS PA'I SGRO BKRA BA
NYID LA SOGS PA MTHONG BA'I PHYIR DNGOS PO THAMS CAD RGYU MED PA
CAN NYID DU RJOD PAR BYED PA DE DAG GI PHYOGS KYANG DNGOS PO
RNAMS RES 'GA' BAR MTHONG BA'I

PHYIR DANG, YUL DANG DUS DANG RDZAS LA SOGS PA RGYU KHYAD PAR CAN
LA LTOS PA MTHONG BA'I PHYIR RIGS PA MA YIN NO, ,LTOS PA MED PA
LAS NI RES 'GA' BA NYID DU RIGS PA MA YIN TE, DNGOS PO DANG DNGOS
PO MED PA'I DUS GNYIS KHYAD PAR MED PA'I PHYIR RTAG TU DNGOS PO
YOD PA'AM, DNGOS

PO MED PAR 'GYUR RO, ,RMA BYA LA SOGS PA'I DPE GANG YIN PA DE
YANG DNGOS PO RNAMS RGYU MED PAR SKYE BA DON DAM PAR BSGRUB PAR
BYA BA LAS MA GRUB PA NYID DE, DON DAM PAR CHOS THAMS CAD MA
SKYES PA'I PHYIR RO, ,BSGRUB PAR BYA BA KUN RDZOB PA YIN NA NI
DPE BSGRUB PAR BYA BA MA TSANG

BA YIN TE, 'DI LTAR YUL DANG DUS DANG RDZAS LA SOGS PA'I KHYAD
PAR GANG LA LTOS NAS DPE DE DAG GRUB PA NYID DE, DE DAG GI RGYU
YIN PAS DPE BSGRUB PAR BYA BA MA TSANG BA NYID DO, ,DE BAS NA DE
LA RI MO MKHAN GYI BYA BA LA SOGS PA MED DOD KYI, 'ON KYANG DE
DAG RGYU MED PA NYID NI MA

YIN TE, DE DAG RANG GI RGYU DAG KHO NA LAS SKYE BA'I PHYIR RO,
,DNGOS PO'I NUS PA RNAMS SO SOR NGES PA'I PHYIR THAMS CAD LAS
THAMS CAD SKYE BA YANG MA YIN NO, ,ME DANG DU BA LA SOGS PA YANG
MNGON SUM DANG MI DMIGS PA DAG GIS RGYU DANG 'BRAS BU'I DNGOS POR
GRUB PA'I PHYIR DAM

BCAS PA LA MNGON SUM GYIS GNOD PA YANG YOD LA, DNGOS PO RNAMS RES
'GA' BA NYID KYIS LTOS PA DANG BCAS PA NYID DU GRUB PA'I PHYIR
RJES SU DPAG PAS GNOD PA YANG YOD DO, ,GTAN TSIGS LAS BSGRUB PAR
BYA BA LA NGES PA SKYE BAR KHAS BLANGS PA'I PHYIR DAM BCAS PA LA
RANG GI

@284A *, ,TSIG DANG 'GAL BA YANG YOD DO, ,DE LTA MA YIN NA GTAN
TSIGS KYI SBYOR BA DON MED PA KHO NAR 'GYUR RO, ,DAM BCAS PA TZAM
GYIS NI 'DOD PA'I DON 'GRUB PA MA YIN TE, THAMS CAD KYI THAMS CAD
'GRUB PAR THAL BAR 'GYUR BA'I PHYIR RO, ,DE LTA BAS

NA GTAN TSIGS MA GRUB PA NYID MA YIN NO, ,CI STE KHYOD LA BZHI PO
BSGRUB PAR BYA BA'I CHOS CAN MA GRUB PA'I PHYIR GTAN TSIGS GZHI
MA GRUB PA YIN NO SNYAM DU SEMS NA DE YANG DAG PA MA YIN NO,
,GRUB PA'I MTHA' LA RTEN PA'I CHOS CAN GYI KHYAD PAR NYA BAR
BZUNG NAS BSGRUB PA RJOD PA NI MA

YIN TE, CHOS CAN DE LTA BU RGOL BA GNYI GA LA NI GANG DU YANG MA
GRUB PA'I PHYIR RO, ,GRUB NA NI GRUB PAR BYA BA YANG GRUB PA NYID
PAS RTZOD PAR MI 'GYUR RO, ,'ON KYANG GNAG RDZI YAN CHAD LA GRAGS
PA'I DNGOS PO DAG LA RAB TU SMRA BA THAMS CAD KYI BSGRUB PAR BYA
BA DANG, BSGRUB PA'I BSAM

PA'I 'JUG PA NYID PAS KHO BO CAG LA NYES PA MED DO, ,KHO BO CAG
GIS NI SGRUB PA 'DI GANG GIS NA 'DI'I CHOS CAN DNGOS POR GYUR PA
BTZAL BAR GYUR PA BSGRUB PA'I NGO BOR BSHAD PA YANG MA YIN NO,
,'O NA CI ZHE NA, DGAG PA'I NGO BO YIN TE, DE YANG DNGOS PO MED
PA LA LEGS PAR RAB

TU GRUB PAS JI LTAR NA GTAN TSIGS MA GRUB PA NYID DU 'GYUR, MA
NGES PA NYID KYANG MA YIN TE, SNGAR RTAG PA'I DNGOS PO THAMS CAD
BSAL BAS DE YONGS SU SPANG BA'I PHYIR RO, ,RTAG PA DANG MI RTAG
PA NYID DAG TU BRJOD PAR BYA BA MA YIN PA'I GANG ZAG GIS MA NGES
PA NYID DAG KYANG MA YIN

TE; DNGOS POR YOD PA LA BRJOD PAR BYA BA MA YIN PA MI SRID PA'I
PHYIR RO, ,'DI LTAR RTAG PA DANG MI RTAG PA PHAN TSUN SPANGS TE
GNAS PA'I MTSAN NYID DAG NI GCIG LA BSGRUB PA DANG DGAG PA DAG NI
CIG SHOS BSGRUB PA DANG, DGAG PA MED NA MED PA YIN PA'I PHYIR CIG
SHOS DGAG

PA GANG YIN PA DNGOS PO GZHAN SGRUB PA YIN NA JI LTAR BRJOD PAR
BYA BA MA YIN ZHES BYA BA DNGOS POR 'GYUR, DE LTA MA YIN NA KHYAD
PAR MED PA'I PHYIR DNGOS PO THAMS CAD BRJOD PAR BYA BA MA YIN PAR
'GYUR RO, ,DE'I PHYIR GTAN TSIGS MA NGES PA NYID MA YIN NO, ,GANG
DAG DNGOS PO

@284B RNAMS RKYEN DAG LAS SKYE BA NI MA YIN NO, ,'O NA CI ZHE NA,
GSAL BA KHO NAS TE, DES NA GTAN TSIGS MA NGES PA KHO NA'O SNYAM
DU SEMS PA DE YANG SNYING PO MA YIN PA NYID DE, DNGOS PO RTAG PA
THAMS CAD GSAL BA NYID KYI PHYIR GSAL BAR BYA BA RTAG PA CI YANG
MED PAS GSAL BA YANG

GSAL BA'I PHYIR RO, ,GZHAN YANG RKYEN RNAMS KYI DNGOS PO GSAL BA
ZHIG YIN NA, CI STE RANG GI MTSAN NYID RGYAS PAR 'GYUR BA'AM,
DE'I SGRIB PA YANG DAG PAR ZAD PA'I BDAG NYID DAM, DBANG PO LEGS
PAR SBYANGS PA'AM, YUL DE LA SHES PA SKYE BA'I MTSAN NYID GCIG
YIN

GRANG ZHES RNAM PAR BRTAG STE, DE LA RE ZHIG PHYOGS DANG PO NI MA
YIN TE, RTAG PA NYID NYAMS PAR THAL BAR 'GYUR BA'I PHYIR RO, ,GAL
TE RANG GI NGO BO MA RGYAS PA NI RANG GI NGANG GIS 'JIG PA YIN LA
GSAL BAR BYED PA'I RKYEN GYIS SNGON MED PA'I RANG GI NGO BO RGYAS
PA ZHIG SKYE NA NI DE'I TSE DE

LAS RANG GI MTSAN NYID RGYAS PAR 'GYUR RO, ,DE LTA MA YIN TE,
RANG GI NGO BO SNGA MA 'GAG PAR MI 'GYUR NA NI DE'I TSE 'DI LA
RGYAS PA PHAN TSUN 'GAL BA'I RANG GI NGO BO GNYIS 'CHOL BAR KHAS
BLANGS PAR 'GYUR RO, ,RANG GI NGO BO SNGON MED PA ZHIG MI SKYE NA
NI GSAL BAR BYED PA'I

RKYEN DON MED PAR 'GYUR RO, ,DNGOS PO RNAMS KYI SKYE BA YANG
SNGAR RGYAS PAR GSAL BA'I PHYIR RIGS PA MA YIN NO, ,SGRIB PA YANG
DAG PAR ZAD PA YANG MA YIN TE, MED PA'I NGO BO DE NI DNGOS PO MED
PA NYID KYIS GANG GIS KYANG BYA BAR MI SRID PA'I PHYIR RO, ,BYA
BA DNGOS PO'I NGO BO

YANG SNGAR GSAL ZIN PA'I PHYIR RO, ,'GA' ZHIG GIS RTAG PA'I DNGOS
PO'I RANG BZHIN KHYAD PAR CAN 'GA' ZHIG MA BSHIG PA'AM, MA BSKYED
PAR NI NAM YANG SGRIB PA MED PAR BYED PAR RIGS PA MA YIN TE, HA
CANG THAL BAR 'GYUR BA'I PHYIR RO, ,YUL DE LA SHES PA SKYE BA'I
GEGS

BYED PA NYID KYIS SGRIB PAR BYED PA YIN PAR YANG RIGS PA MA YIN
TE, DE RANG GI LUS LA SHES PA SKYED PAR NUS PA'AM, DE'I RNAM PAR
SHES PAS RNAM PAR SHES PA'I RANG BZHIN YIN PA DANG, SHES PA RGYU
MA TSANG BA MED PA LA SUS KYANG BGEGS BYA BAR MI NUS PA'I PHYIR
RO, ,CI STE 'DI

@285A *, ,MI NUS PA'ANG DE'I RNAM PAR SHES PAS RNAM PAR SHES PAR
BYA BA'I RANG BZHIN MA YIN NA NI DE'I TSE BDAG NYID KYIS RGYU MA
TSANG BAS YUL DE LA RNAM PAR SHES PA MI SKYE BA'I PHYIR 'DI NI
YUL DE LA SHES PA SKYE BA'I GEGS BYED PA NYID KYIS SGRIB PAR BYED
PA YIN PAR RIGS PA MA YIN NO, ,SGRIB PA

YANG DAG PAR ZAD PA BZHIN DU SHES PA SKYE BA'I BGEGS MED PA DANG
MA YIN PA'I NGO BO YANG BYA BAR RIGS PA MA YIN PA KHO NA'O, ,DE
BAS NA MI NUS PA'I PHYIR RAM, DE'I RNAM PAR SHES PAS RNAM PAR
SHES PAR BYA BA'I RANG BZHIN MA YIN PA'I PHYIR GSAL BAR BYED PA'I
RKYEN RNAMS KYIS DE LA SGRIB PAR

BYED LA BZLOG KYANG YUL DE LA RNAM PAR SHES PA SKYE BAR RIGS PA
MA YIN NO, ,'ON TE NUS PAR KHAS LEN NA NI DE'I TSE SGRIB PAR BYED
PA YOD DU ZIN KYANG DE LA RGYU MA TSANG BA MED PA'I PHYIR RNAM
PAR SHES PA RTAG TU SKYE BAR 'GYUR BAS GSAL BAR BYED PA RNAMS
KYIS BYED PA DON MED PA YIN NO, ,DE LTA BAS

NA RTAG PA RNAMS LA CHUNG ZAD KYANG MI BYED PA'I PHYIR 'GA' YANG
SGRIB PAR BYED PA YIN PAR RIGS PA MA YIN NO, ,MI RTAG PA RNAMS LA
NI RNAM PAR SHES PA SKYED MI NUS PA'I SKAD CIG MA GZHAN SKYED PA
NYID KYIS RGYU'I KHYAD PAR KHO NA RES 'GA' ZHIG SGRIB PAR BYED PA
YIN PAR 'GYUR GYI GZHAN DU NI MA YIN

NO; ,DBANG PO LEGS PAR BYA ZHES BYA BA'I PHYOGS KYANG MA YIN TE,
DE'I RANG GI NGO BOR GYUR PA SNGON MED PA ZHIG LEGS PAR BYED PA
YIN DANG, MI RTAG PA NYID DU THAL BAR 'GYUR TE SNGA MA BZHIN NO,
,LEGS PAR BYA BA DON GZHAN DU GYUR PA ZHIG BYED NA NI DE LEGS PAR
BYED PAR RIGS PA MA YIN

TE; DE LA CUNG ZAD KYANG MI BYED PA'I PHYIR RO, ,DE LTA MA YIN NA
HA CANG THAL BAR 'GYUR RO, ,GANG GIS KYANG DNGOS PO 'GA' YANG
BYED PAR MI SRID DE ZHES KYANG SNGAR BSGRUBS ZIN TO, ,DBANG PO
LEGS PAR BYED PA YIN DU CHUG NA YANG GAL TE GSAL BAR BYA BA'I
DNGOS PO'I BDAG NYID DE, BDAG NYID KYIS

DBANG PO'I RNAM PAR SHES PA SKYE BAR MI NUS PA'AM, YUL DE'I RNAM
PAR SHES PAS RNAM PAR SHES PAR BYA BA'I RANG BZHIN MA YIN NA NI
DE'I TSE DE LA RNAM PAR SHES PA SKYE BAR MI 'GYUR PA KHO NA BAS
LEGS PAR BYED PA DON MED PA KHO NAR 'GYUR RO, ,CI STE NUS PA'AM
DE'I RNAM PAR SHES PAS RNAM PAR

@285B SHES PAR BYA BA'I RANG BZHIN ZHIG YIN NA NI DE'I TSE DE
YANG DBANG PO LEGS PAR BYA BA'I SNGON ROL DU DE LA SHES PA SKYE
BAR THAL BAR 'GYUR BA'I PHYIR LEGS PAR BYA BA DON MED PA KHO NAR
'GYUR RO, ,DE NYID KYI PHYIR LEGS PAR BYA BA NI YUL DE LA SHES PA
SKYE BA'I MTSAN NYID CAN DU YANG RIGS PA MA YIN TE, 'DI LTAR

GAL TE GSAL BAR BYA BA'I DNGOS PO DE BDAG NYID KYIS MI NUS PA'AM,
DE'I RNAM PAR SHES PAS RNAM PAR SHES PAR BYA BA'I RANG BZHIN MA
YIN NA NI DE'I RNAM PAR SHES PA DE SKYES SU ZIN KYANG DE'I RNAM
PAR SHES PA DE'I YUL NYID MA YIN PAR 'GYUR RO, ,'ON TE NUS PA'ANG
DE'I RNAM PAR SHES PAS RNAM PAR

SHES PA'I RANG BZHIN ZHIG YIN NA NI DE'I TSE DE'I RANG GI NGO BO
BZHIN DU RGYU MA TSANG BA MED PA'I PHYIR RNAM PAR SHES PA RTAG TU
NYE PA KHO NA YIN PAS GSAL BAR BYED PA RNAMS RNAM PAR SHES PA
SKYED PAR BYED PA MA YIN NO, ,GZHAN YANG KHYED CAG GI LUGS KYIS
DNGOS PO'I RIGS THAMS CAD RTAG TU GNAS PA'I

NGO BO NYID YIN PAS GSAL BA DANG GSAL BAR BYED PA RNAMS DANG GSAL
BAR BYA BA YANG RTAG TU GNAS PA'I PHYIR GSAL BA LA SOGS PA RNAM
PAR GZHAG PA RIGS PA MA YIN NO, ,GSAL BAR BYED PA RNAMS KYANG
CHUNG ZAD KYANG MI BYED PA'I PHYIR DNGOS PO THAMS CAD RTAG TU
GSAL BAR THAL BAR 'GYUR

PA YANG BZLOG DKA'O, ,DE LTA BAS NA GSAL BAR SMRA BA 'DI NI BZANG
PO MA YIN NO, ,MTHUN PA'I PHYOGS LA YOD PA'I PHYIR GTAN TSIGS MA
NGES PA NYID KYANG MA YIN LA, 'GAL BA NYID KYANG MA YIN TE, DE'I
PHYIR DON DAM PAR DNGOS PO THAMS CAD RTAG TU RANG BZHIN MED DO
ZHES BYA BA 'DI 'GRUB BO, ,DE NYID KYI

PHYIR BCOM LDAN 'DAS KYIS S'A LU LJANG PA'I MDO LAS, DNGOS PO
RNAMS RANG DANG GZHAN DANG GNYI GA DANG RGYU MED PA CAN DU BKAG
STE, JI SKAD DU MING DANG GZUGS KYI MYU GU DE NI RANG NYID KYIS
KYANG MA BYAS, GZHAN GYIS KYANG MA BYAS, GNYI GAS KYANG MA BYAS,
DBANG PHYUG GIS KYANG MA SPRUL, DUS KYIS KYANG MA

BSGYUR, RKYEN GCIG PU LA RAG LAS PA MA YIN, RGYU MED PA LAS SKYES
PA YANG MA YIN NO ZHES BYA BA LA SOGS PA LTA BU'O, ,GZHAN DAG NA
RE BKA' 'DI NI BYED PA DGAG PA LHUR MDZAD PA YIN NO ZHES ZER BA
DE DAG GI DE YANG RIGS PA MA YIN TE, DON DAM PAR DNGOS PO 'GA'
YANG SKYE BA MED PA'I PHYIR

@286A *, ,RO; ,GAL TE DON DAM PAR 'GA' ZHIG SKYE BAR GRUB NA NI
DE'I TSE BSHAD PA 'DI BZANG GI GZHAN DU NI MA YIN NO, ,DE NYID
KYI PHYIR 'PHAGS PA KLU SGRUB KYI ZHAL SNGA NAS KYANG, DON DAM
SKYE BA DGAG PA'I PHYIR, ,BDAG LAS MA YIN GZHAN LAS MIN, ,GNYIS
LAS MA YIN RGYU MED MIN, ,DNGOS

PO GANG DAG GANG NA YANG, ,SKYE BA NAM YANG YOD MA YIN, ,ZHES
GSUNGS SO, ,DE LTA BAS NA DON DAM PAR NA CHOS THAMS CAD SKYE BA
MED PA KHO NAR RIGS TE, 'PHAGS PA CHOS YANG DAG PAR SDUD PA LAS,
JI SKAD DU, SKYE BA MED PA DE NI BDEN GYI, CHOS GZHAN NI YOD PA
MA YIN NO, ,ZHES GSUNGS

PA LTA BU'O, ,SKYE BA MED PA 'DI YANG DON DAM PAR RTOGS PA DANG
MTHUN PA'I PHYIR DON DAM PA ZHES BYA STE, 'DI LTAR SKYE BA LA
SOGS PA DGAG PAR BYA BA CI YANG MA GRUB PA'I PHYIR YUL MED PA LA
MED PA MI SBYOR BA'I PHYIR SKYE BA MED PA LA SOGS PAR 'DZIN PA NI
SPROS PA KHO NA YIN TE, RNAM PAR RIG PA TZAM

NYID LA SOGS PAR RNAM PAR RTOG PA BZHIN NO, ,DON DAM PAR NI DE
KHO NA NYID SKYE BA MED PA LA SOGS PAR BRJOD PAR BYA BA MA YIN
TE, DE NYID KYI PHYIR 'PHAGS PA 'JAM DPAL GZHON NUR GYUR PAS DE
KHO NA NYID DRIS PA DANG, 'PHAGS PA DRI MA MED PAR GRAGS PAS CANG
MI GSUNG BAR GYUR TO, ,'PHAGS PA DE BZHIN

GSHEGS PA'I YE SHES PHYAG RGYA'I TING NGE 'DZIN GYI MDO LAS
KYANG, BYANG CHUB KYI SNYING PO LA BZHUGS NAS BDEN PA GCIG KYANG
GRUB PA MA MTHONG NA BZHI LTA CI SMOS ZHES GSUNGS SO, ,DE LTAR RE
ZHIG RIGS PAS DNGOS PO THAMS CAD GCIG TU RANG BZHIN MED PA NYID
DU BSGRUBS PA YIN NO, ,DE NI LUNG GIS KYANG BSGRUB

PAR BYA STE, DE LA GLANG PO RTZAL GYI MDO LAS, GANG LA SKYE BA
SRID PA YI, ,DNGOS PO 'GA' YANG MI RNYED DO, ,RANG BZHIN MED PA'I
DNGOS RNAMS LA, ,BYIS PA DAG NI SKYE BAR 'DOD, ,CES GSUNGS SO,
,'PHAGS PA DKON MCHOG 'BYUNG GNAS KYI MDO LAS KYANG, GANG LA RANG
BZHIN YOD PA MA YIN PA, ,RANG BZHIN

MED DE GZHAN RKYEN JI LTAR 'GYUR, ,RANG BZHIN MED PAS GZHAN CI
SKYED 'GYUR ZHES, ,RGYU DE DE BZHIN GSHEGS PAS BSTAN PA YIN,
,ZHES GSUNGS SO, ,KLU'I RGYAL PO RGYA MTSOS ZHUS PA'I MDO LAS
KYANG, SNGON GYI MTHA' STONG PHYI MA'I MTHA' STONG ZHING, ,SKYE
DANG 'JIG DANG GNAS PA'I DNGOS PO STONG, ,'DI NI DNGOS MIN

@286B DNGOS PO MED PA'ANG MIN, ,CHOS RNAMS THAMS CAD RANG GI NGO
BOS STONG, ,ZHES GSUNGS SO, ,'PHAGS PA TING NGE 'DZIN GYI RGYAL
PO'I MDO LAS KYANG, DPER NA CHU SHING RLON PA'I SDONG PO LAS,
,SNYING PO 'DOD MIS RNAM PAR BSHIG NA YANG, ,PHYI DANG NANG NA
SNYING PO MED PA LTAR, ,CHOS RNAMS THAMS CAD

DE 'DRAR SHES PAR GYIS, ,ZHES GSUNGS SO, ,'PHAGS PA SANGS RGYAS
KYIS YANG DAG PAR SDUD PA LAS KYANG, TSUL BZHIN 'DRI BA NI GANG
LAGS, TSUL MA LAGS PA NI GANG LAGS, BKA' STZAL PA, SKYE BA MED PA
NI TSUL YIN TE, DE 'DRI BA NI TSUL BZHIN 'DRI BA'O ZHES GSUNGS
SO, ,YANG DE NYID LAS

CHOS THAMS CAD NI TZA ZHES BYA BA'I SGO CAN TE, 'CHI 'PHO DANG
SKYE BA DANG BRAL BA YIN NO, ,CHOS THAMS CAD NI RANG BZHIN GYI
SGO CAN TE, RANG BZHIN NI STONG PA NYID KYI PHYIR RO ZHES GSUNGS
SO, ,YAB DANG SRAS MJAL BA'I MDO LAS KYANG, CHOS 'DI DAG THAMS
CAD NI DUS GSUM MNYAM PA NYID KYIS MNYAM PA

STE; 'DAS PA'I DUS NA YANG CHOS THAMS CAD RANG BZHIN DANG BRAL BA
YIN LA, MA 'ONGS PA DANG DA LTAR BYUNG BA'I DUS SU YANG CHOS
THAMS CAD RANG BZHIN DANG BRAL BA YIN NO ZHES GSUNGS SHING, YANG
DE NYID LAS, CHOS THAMS CAD NI RANG BZHIN GYIS STONG PA'O, ,RANG
BZHIN MED PA'I CHOS GANG YIN PA DE

NI 'DAS PA MA YIN MA 'ONGS PA MA YIN DA LTAR BYUNG BA MA YIN NO,
,DE CI'I PHYIR ZHE NA, RANG BZHIN MED PA'I PHYIR 'DAS PA ZHES
GDAGS PAR BYA BA MA YIN, MA 'ONGS PA ZHES GDAGS PAR BYA BA MA
YIN, DA LTAR BYUNG BA ZHES GDAGS PAR BYA BA MA YIN NO ZHES GSAL
BAR MDZAD DO, ,'PHAGS PA BDEN PA GNYIS

LA 'JUG PA LAS KYANG, 'JAM DPAL YANG DAG PA'I SBYOR BA GANG YIN,
'JAM DPAL GYIS SMRAS PA, LHA'I BU DON DAM PAR DE BZHIN NYID DANG,
CHOS KYI DBYINGS DANG, SHIN TU SKYE BA MED PA GANG DANG MNYAM PA
MTSAMS MED PA RNAMS KYANG DE DANG MNYAM MO ZHES KUN NAS NYON
MONGS PA DANG, RNAM PAR BYANG BA'I

CHOS THAMS CAD RGYAS PAR BSHAD PA DANG, SMRAS PA, 'JAM DPAL GZHON
NUR GYUR PA MNYAM PA NYID GANG GIS RNAM PAR BYANG BA'I BAR GANG
DANG MNYAM PA CHOS THAMS CAD KYANG DE DANG MNYAM, 'JAM DPAL GYIS
SMRAS PA, LHA'I BU DON DAM PAR CHOS THAMS CAD SKYE BA MED PAR
MNYAM PA NYID DANG,

@287A *, ,DON DAM PAR CHOS THAMS CAD SHIN TU SKYE BA MED PAR
MNYAM PA NYID DANG, DON DAM PAR CHOS THAMS CAD DNGOS PO MED PAR
MNYAM PA NYID KYIS CHOS THAMS CAD MNYAM MO ZHES RGYA CHER GSUNGS
SO, ,'PHAGS PA SANGS RGYAS THAMS CAD KYI YE SHES SNANG BA'I RGYAN
LAS KYANG, SKYE

MED CHOS NI RTAG TU DE BZHIN GSHEGS, ,CHOS RNAMS THAMS CAD BDE
BAR GSHEGS DANG 'DRA, ,BYIS PA'I BLO CAN MTSAN MAR 'DZIN PA YIS,
,'JIG RTEN NA NI MED PA'I CHOS LA SPYOD, ,CES GSUNGS SO, ,'PHAGS
PA SHES RAB KYI PHA ROL TU PHYIN PA LAS KYANG, RAB 'BYOR RANG GI
MTSAN NYID STONG

PA NYID KYI PHYIR, GZUGS NAS RNAM PAR SHES PA'I BAR DU RANG GI
NGO BOS STONG NGO ZHES GSUNGS SO, ,DKON MCHOG ZA MA TOG LAS
KYANG, 'JAM DPAL DE'I PHYIR SANGS RGYAS KYI CHOS KYANG CHOS MA
YIN NAM, BTZUN PA RAB 'BYOR SANGS RGYAS KYI CHOS RNAMS LA YANG
DAG PAR GRUB PA 'GA' YANG MED DO,,

GANG GRUB PA MED PA DE NI CHOS KYANG MA YIN, CHOS MA YIN PA YANG
MA YIN NO ZHES BRJOD PAR BYA STE, DE LTA BAS NA BCOM LDAN 'DAS
NYID KYIS CHOS THAMS CAD NI CHOS MA YIN PA'O ZHES GSUNGS SO, ,GAL
TE 'DI THAMS CAD NI KUN BRTAGS PA'I NGO BO NYID LAS DGONGS NAS
GSUNGS PA YIN TE,

MDO LAS JI SKAD DU, KUN BRTAGS PA'I NGO BO NYID LAS DGONGS NAS
CHOS THAMS CAD NGO BO NYID MED PAR BSTAN TO ZHES GSUNGS PA LTA
BU'O ZHE NA, 'DI NI BDEN PA NYID NA 'ON KYANG KUN BRTAGS PA'I NGO
BO NYID 'DI GANG YIN ZHES BYA BA 'DI BRJOD DGOS SO, ,GAL TE GANG
TSAD MAS GNOD BZHIN DU BYIS PA

RNAMS KYIS DE KHO NA NYID BZUNG BA YIN NO ZHE NA NI GAL TE DE LTA
NA NI SGYU MA BZHIN DU MA BRTAGS NA DGA' BRTEN CING 'BREL PAR
'BYUNG BA'I DNGOS PO THAMS CAD LA BYIS PA RNAMS KYIS DON DAM PAR
SKYE BA LA SOGS PAR SGRO 'DOGS PA GANG YIN PA DE NYID TSAD MAS
GNOD PA'I PHYIR KUN BRTAGS PA'I BDAG

NYID YIN TE, SNGAR JI SKAD DU BSHAD PA YIN NO, ,DE LTA MA YIN NA
NI PHYI ROL GYI DON YANG KUN BRTAGS PA'I NGO BO NYID KYIS STONG
PA'I PHYIR DON DAM PAR YOD PA NYID DU CI'I PHYIR MI BZUNG, CI STE
TSAD MAS GNOD PA'I PHYIR DON DAM PAR YOD PA NYID DU MI GZUNG NA
NI GAL TE DE LTA NA SKYE BA LA SOGS PA YANG TSAD MAS

@287B GNOD PA'I PHYIR DE BZHIN DU GZUNG BAR MI BYA'O, ,GAL TE
SKYE BA LA SOGS PA GRAGS PA YIN PA'I PHYIR TSAD MAS GNOD PAR BYA
BA MI NUS SO ZHE NA MA YIN TE, DON DAM PAR NI MA YIN GYI, KUN
RDZOB TU GRAGS PA'I PHYIR JI LTAR SNGAR SPYAD PA BZHIN NO, ,BCOM
LDAN 'DAS KYIS KYANG, DNGOS RNAMS SKYE BA KUN RDZOB

TU; ,DAM PA'I DON DU RANG BZHIN MED, ,RANG BZHIN MED LA 'KHRUL PA
GANG, ,DE NI YANG DAG KUN RDZOB 'DOD, ,CES GSUNGS SO, ,DE LTA MA
YIN NA PHYI ROL GYI DON YANG GRAGS PA'I TSAD MAS GNOD PAR MI
'GYUR RO, ,DE LTA BAS NA TSAD MAS GRAGS PA'I GRAGS PA GANG YIN
PAS DE KHO NA RIGS PA YIN

GYI; GZHAN NI MA YIN NO, ,DE BAS NA BCOM LDAN 'DAS KYIS 'PHAGS PA
DGONGS PA NGES PAR 'GREL PA LA SOGS PA LAS, NGO BO NYID RNAM PA
GSUM NI NGAS CHOS THAMS CAD NGO BO NYID MED PA RNAM PA GSUM LAS
DGONGS NAS NGO BO NYID RNAM PA GSUM MO ZHES BSTAN PA GANG YIN PA
DE DANG YANG MI

'GAL BA NYID DE, 'DIR YANG NGO BO NYID GSUM RNAM PAR GZHAG PA
'GAL BA MED PA'I PHYIR RO, ,'DI LTAR MA BRTAGS PAR GRAGS PA DNGOS
PO RNAMS KYI BYED CING 'BREL PAR 'BYUNG BA'I NGO BO NYID GANG YIN
PA DE NI GZHAN GYI DBANG GI NGO BO NYID DE, KUN RDZOB TU SGYU MA
LA SOGS PA BZHIN DU RKYEN GYI

DBANG GIS SKYE BAS NGO BO NYID MED PA'I PHYIR SKYE BA NGO BO NYID
MED PA YIN NO, ,DE LA DON DAM PAR SKYE BA LA SOGS PA'I NGO BOR
SGRO 'DOGS PA GANG YIN PA DE NI KUN BRTAGS PA'I NGO BO NYID DE,
DE YANG TSAD MAS JI LTAR RNAM PAR BRTAGS PA BZHIN NGO BO NYID MA
GRUB PA'I PHYIR MTSAN NYID NGO BO NYID MED PA

YIN NO, ,GZHAN GYI DBANG LA JI SKAD BSHAD PA'I KUN BRTAGS PA'I
NGO BO NYID KYIS STONG PA GANG YIN PA DE NI YONGS SU GRUB PA'I
NGO BO NYID DE, DE NI TSAD MAS YANG DAG PAR GRUB PA NYID DU RTAG
TU GRUB PA'I PHYIR RO, ,DE YANG CHOS THAMS CAD LA KHYAB PAR BYED
PA NYID KYIS SPYI'I MTSAN NYID KYIS YIN

PA'I PHYIR DON DAM PA NGO BO NYID MED PA YIN PAS 'DIR YANG THAMS
CAD MI 'GAL BA KHO NA'O, ,SKYE BA DANG 'GAG PA LA SOGS PA LA
MNGON PAR ZHEN PA'I GDUL BYA LA KHYAD PAR LTA BA YONGS SU SPANG
PA'I PHYIR BCOM LDAN 'DAS KYIS 'PHAGS PA DGONGS PA NGES PAR 'GREL
PA LA SOGS PA LAS

@288A *, ,RNAM PAR SHES PA LA SOGS PA YOD PA NYID DU BRTAN PA
GANG YIN PA DE YANG DON DAM PAR MA YIN NO ZHES BYA BAR GZUNG BAR
BYA STE, 'PHAGS PA CHOS YANG DAG PAR SDUD PA LAS, JI SKAD DU RIGS
KYI BU 'JIG RTEN GNAS PA NI SKYE BA DANG 'GAG PA LA MNGON PAR
ZHEN PA YIN TE, DE LA DE BZHIN

GSHEGS PA THUGS RJE CHEN PO CAN GYIS 'JIG RTEN GYI SKRAG PA'I
GNAS YONGS SU SPANG BA'I PHYIR THA SNYAD KYI DBANG GIS SKYE BA
'GAG GO ZHES GSUNGS PAR ZAD KYI, 'DI LA CHOS 'GA' YANG SKYE BA
MED DO ZHES GSUNGS PA LTA BU'O, ,DE LTA BAS NA LUNG LAS KYANG,
CHOS THAMS CAD DON DAM PAR NGO BO NYID MED DO

ZHES BYA BAR GRUB BO, ,DES NA DNGOS PO DAG LA DON DAM PAR SKYE BA
LA SOGS PAR MNGON PAR ZHEN PA NI PHYIN CI LOG YIN LA, DE LAS
BZLOG PA MNGON PAR MA ZHEN PA NI PHYIN CI MA LOG PA ZHES BYA BA
'DI RNAM PAR GNAS SO, ,THOG MA MED PA'I SRID PAR 'BYUNG BA'I
DNGOS PO MNGON PAR ZHEN PA'I GDON GYIS BRLAMS

PA KHA CIG GIS KUN RDZOB DANG DON DAM PA'I MTSAN NYID PHYIN CI MA
LOG PAR BSTAN PA'I PHYIR 'DI SKAD DU, GANG LA BCOM DANG BLO YIS
GZHAN, ,BTZAL NA DE'I BLO MI 'BYUNG BA, ,BUM CHU SOGS BZHIN KUN
RDZOB TU, ,YOD DE DON DAM YOD GZHAN NO, ,ZHES BSHAD PA GANG YIN
PA DE PHYIN CI MA LOG PAR STON PAR

NUS PA MA YIN TE, 'DI LTAR GZHAN DAG GIS BUM PA LA SOGS PA YAN
LAG CAN NYID DU KUN BRTAGS PA RNAMS KUN RDZOB PA NYID DU BSGRUB
PA'I PHYIR BSHAD PA GANG YIN PA GAL TE BUM PA LA SOGS PA GANG YIN
PA DE DAG DON DAM PAR YOD NA CI'I PHYIR DE DAG BCOM NA DE'I BLO
MI 'BYUNG ZHES BYA BA DE NI MA

NGES PA YIN NO, ,'DI LTAR BCAG NA ZHES BYA BA ZHIG NA ZHES BYA
BA'I DON YIN PAR BRJOD PAR 'DOD NA NI DE'I TSE DE NYID MA YIN PA
NYID KYI PHYIR DE DAG LA DE LTA BU'I BLO MI 'BYUNG BAR ZAD KYI,
BRDZUN PA'I PHYIR NI MA YIN NO ZHES BYA BAR YANG SRID DO, ,'ON TE
CHA SHAS SU BSHIG NA ZHES BYA BA'I DON YIN NA NI DE'I TSE

YAN LAG LDAN PA ZHIG YIN PA DANG, YAN LAG CAN ZHIG YIN PA'I PHYIR
DE LTA BU'I BLO MI 'BYUNG NGO ZHES BYA BAR YANG DOGS SO, ,BLOS
GZHAN BSTZAL NA ZHES PA DE YANG HA CANG KHYAB CHES PA'I PHYIR
MTSAN NYID MA YIN PA NYID DE, JI STE BUM PA LA SOGS PA BLOS RNAM
PAR GZHIGS NA, CHA SHAS KYIS NGO BO NYID DON

@288B DAM PA PA NGES PA MI ZIN PA LTAR RDUL PHRA RAB DAG DANG
RNAM PAR SHES PA YANG DE DANG 'DRA BAS DE DAG KYANG KUN RDZOB
NYID DU THAL BAR 'GYUR RO, ,JI LTAR RDUL PHRA RAB RNAMS LUS CAN
YIN PA'I GDON MI ZA BAR PHYOGS CHA THA DAD PAR KHAS BLANG DGOS
SO, ,DE LTA MA YIN NA SHAR DANG BYANG LA SOGS PA'I PHYOGS CHA THA
DAD PAR GNAS

MED PA'I PHYIR RI LA SOGS BSAGS PAR MI 'GYUR RO, ,DE LTA BAS NA
BSAGS PA'I NGO BO NYID KYI PHYIR PHYOGS CHA THA DAD PAS THA DAD
PA 'DI DAG CHA SHAS BSAL BA BYAS NA BUM PA LA SOGS PA BZHIN DU
NGO BO NYID NGES PAR MI ZIN PA'I PHYIR KUN RDZOB PA KHO NAR 'GYUR
RO, ,RNAM PAR SHES PA YANG GDON MI ZA BAR RNAM PA DANG BCAS PA
NYID DU

KHAS BLANGS DGOS TE, SHES PA NI THAMS CAD DU RTOG PA'I NGO BO
NYID DU MTSUNGS PA'I PHYIR RNAM PA MED PA YIN YANG YUL 'DZIN PAR
RNAM PAR GZHAG PA SO SOR NGES PA MI RUNG BA'I PHYIR RO, ,DE'I
PHYIR PHYI ROL GYI DON BZHIN DU SHES PA SNA TSOGS KYI NGO BO NYID
YIN PA'I PHYIR SNA TSOGS KYI RNAM PA RE RE NAS BRTZAL YANG NGO BO
NYID

'GA' YANG MI ZIN PA'I PHYIR KUN RDZOB PA NYID DU 'GYUR RO, ,DE
LTA NA NI KUN RDZOB PA'I MTSAN NYID 'DIS DNGOS PO THAMS CAD GSAL
BA KHO NAR KUN RDZOB KYI NGO BOR BSGRUB PA'I PHYIR KHO BO CAG GI
LTA BA KHO NA GZHUNG BTZUGS PAR 'GYUR TE, DE SKAD DU 'PHAGS PA
LANG KAR GSHEGS PA'I MDO LAS, ,BLO YIS RNAM PAR GZHIGS

RNAMS KYI, ,NGO BO NYID NI NGES MI ZIN, ,DE PHYIR DE DAG BRJOD
MED DANG, ,NGO BO NYID NI NGES PAR BSTAN, ,ZHES GSUNGS SO, ,GZHAN
DAG NA RE DON BYA BA BYED NUS PA'I DON DE NI DON DAM PAR YOD KYI,
GZHAN DU NI KUN RDZOB TU YOD PA'O ZHES ZER TE, DE 'DIR GAL TE
YANG DAG PA'I KUN RDZOB LA BRTEN NAS BYIS PA RNAMS GZUNG BA'I

DON DAM PAR YOD PA'I MTSAN NYID DU BRJOD NA NI DE'I TSE 'DI RIGS
PA YIN NO, ,DE NYID KYI PHYIR DE LAS JI LTA BA DE LTAR YOD DU ZAD
MOD CES BSHAD DO, ,'ON TE GCIG KHO NAR DON DAM PAR YOD PA'I MTSAN
NYID YIN NO ZHE NA, DE'I TSE DON DAM PAR DNGOS PO THAMS CAD KYI
DON BYA BA BYED PA NYID MA GRUB PA'I PHYIR JI LTAR SNGAR

DPYAD PA BZHIN NO, ,DE'I PHYIR MTSAN NYID MI SRID PA CAN YIN NO,
,GZHAN DAG NA RE SHES PA LA GZUNG BA DANG 'DZIN PA'I RNAM PAS
STONG PA NYID NI DE KHO NA YIN NO, ,GNYIS PO NI KUN RDZOB KYI
BDEN PA'O ZHES ZER TE, 'DI LTAR GAL TE MED PA'I NGO BO STONG PA
NYID BRJOD PAR 'DOD NA NI DE MED PA NI DE KHO NA NYID YIN NO,
,'ON TE MA YIN

@289A *, ,PA'I NGO BO NYID YIN NA DE'I TSE GNYIS SU SNANG BA LAS
MA GTOGS PA SHES PA'I NGO BO GZHAN TSAD MAS MA GRUB PA'I PHYIR
'DI NI DE KHO NA NYID STON PAR NUS PA MA YIN NO, ,CI STE GAL TE
RNAM PAR SHES PA GNYIS SU MED PA'I MTSAN NYID DON DAM PAR YOD PA
MA YIN NA, DE'I TSE GNYIS SU SNANG BA'I RGYU CI ZHIG

YIN PAR 'GYUR SNYAM DU SEMS NA, DE NI RIGS PA MA YIN TE, DE DANG
DER LHAN CIG 'BREL PA MA GRUB PA'I PHYIR RO, ,GNYIS DANG GNYIS SU
MED PA NI LHAN CIG DE'I BDAG NYID KYIS 'BREL PA YANG MED DE, BDEN
PA DANG BDEN PA MA YIN PA DAG NI PHAN TSUN SPANGS TE GNAS PA'I
MTSAN NYID KYIS 'GAL BA'I PHYIR RO, ,DE LAS BYUNG BA'I

MTSAN NYID KYANG MA YIN TE, BDEN PA MA YIN PA NI GANG LAS KYANG
'BYUNG BAR MI SRID PA'I PHYIR DPER NA RI BONG GI RVA LTA BU'O,
,DE LTA MA YIN NA 'DI GZHAN GYI DBANG GI NGO BO KHO NAR 'GYUR
GYI, KUN BRTAGS PA NI MA YIN NO, ,DE NYID KYI PHYIR RNAM PAR SHES
PA DANG 'BREL PA MED NA RI BONG GI RVA BZHIN TE SNANG BAR MI
'GYUR RO, ,GZHAN YANG

GAL TE GNYIS PO MA GTOGS PA RNAM PAR SHES PA'I RANG BZHIN GZHAN
ZHIG YIN GYI GNYIS PO NI MA YIN PA NYID YIN NA NI DE'I TSE GNYIS
PO BDAG NYID SNANG BAR MI 'GYUR TE, SHES PA'I RANG GI NGO BO MA
YIN PA'I PHYIR RO, ,RNAM PAR SHES PA RANG GI NGO BO NI 'DI KHO NA
YIN TE, GANG BDAG NYID GSAL BAR BYA

BA'I PHYIR GSAL BA GZHAN LA MI LTOS LA, GSAL BAR MA BYAS PAR YANG
MI 'DUG STE, NAM MKHA'I NGOS DANG MAR ME'I SNYING PO'I 'OD BZHIN
NO, ,GNYIS PO YANG DE DANG 'DRA BAS 'DI SHES PA'I NGO BO MA YIN
PAR MI RIGS SO, ,GNYIS PO SHES PA'I NGO BOR GYUR PA DE YANG
BRDZUN PA YIN NA NI SHES PA NYID

BRDZUN PA YIN NO ZHES GSAL RAB TU SMRAS PAR 'GYUR RO, ,GZHAN YANG
SHES PA GNYIS SU MED PA'I NGO BO BDEN ZHES BYA BA GANG YIN PA DE
YANG RE ZHIG RTAG PA'I NGO BO NYID DU RIGS PA YIN TE, SNGAR RTAG
PA'I DNGOS PO RGYAS PAR BSAL BA'I PHYIR RO, ,RTAG PA NI KHYAD PAR
DU BYAR MED PA'I PHYIR RNAL 'BYOR GOMS PA LA

SOGS PAS CUNG ZAD KYANG MI BYED LAS THAR PA DON DU GNYER BA RNAMS
KYIS 'BAD PA DON MED PAR 'GYUR RO, ,DON DAM PAR NI MI RTAG PAR
YANG RIGS PA MA YIN TE, DE RGYU DANG BCAS PA DANG RGYU MED PAR
SKYE BA BKAG PA'I PHYIR LA, MA SKYES PAR NI MI RTAG PA YIN PAR
RIGS PA MA YIN PAS SO, ,DNGOS PO'I NGO BO GZHAN YANG YOD

@289B PA MA YIN TE, DES NA NGO BO NYID MED PA NYID KYIS DNGOS PO
THAMS CAD LA KHYAB PA'I PHYIR DANG TSAD MAS GRUB PA'I PHYIR DON
DAM PAR RIGS SO, ,DE NYID KYI PHYIR BCOM LDAN 'DAS KYIS, CHOS KUN
RTAG TU NGO BO NYID KYIS STONG, ,RGYAL BA'I SRAS RNAMS DNGOS PO
RNAM PAR 'BYED, ,SRID PA THAMS CAD RNAM PA KUN TU STONG, ,NYI TSE
STONG

PA MU STEGS CAN RNAMS KYI, ,ZHES GSUNGS SO, ,DE LTA NA NYON MONGS
PA DANG SHES BYA'I SGRIB PA SPANG BAR 'DOD PA RTOGS PA DANG LDAN
PAS CHOS THAMS CAD NGO BO NYID MED PA'I LAM 'DI KHO NA BSGOM PAR
BYA STE, SGRIB PA'I RTZA BA NI PHYIN CI LOG YIN PA'I PHYIR LA,
PHYIN CI LOG THAMS CAD DANG 'GAL BA'I RNAM PA CAN CHOS THAMS

CAD NGO BO NYID MED PA LA GOMS PA 'DIS KYANG DNGOS PO LA SOGS PA
PHYIN CI LOG SPONG BAS RTZA BA BCAD PA'I PHYIR SGRIB PA THAMS CAD
SPONG BAR 'GYUR BA NYID DO, ,DE SKAD DU 'PHAGS PA BDEN PA GNYIS
BSTAN PA LAS KYANG, 'JAM DPAL JI LTAR NA NYON MONGS PA YONGS SU
SHES PAR 'GYUR, 'JAM DPAL GYIS SMRAS PA, DON

DAM PA SHIN TU MA SKYES SHING MA BYUNG BA'I DNGOS PO DAG LA KUN
RDZOB TU YOD PA MA YIN PA LAS PHYIN CI LOG DE YOD DE MA YIN PA
LAS PHYIN CI LOG PA DE LAS KUN DU RTOG PA DANG RNAM PAR RTOG PA
'BYUNG NGO, ,KUN DU RTOG PA DANG RNAM PAR RTOG PA DE LAS TSUL
BZHIN MA YIN PA YID LA BYED PA 'BYUNG NGO, ,TSUL BZHIN MA YIN
PA'I YID

LA BYED PA DE LAS BDAG TU SGRO 'DOGS PA 'BYUNG NGO, ,BDAG TU SGRO
'DOGS PA LAS LTA BA KUN NAS LDANG NGO, ,LTA BA KUN NAS LDANG BA
DE LAS NYON MONGS PA RNAMS 'BYUNG NGO, ,LHA'I BU GANG DAG GIS
CHOS THAMS CAD DON DAM PAR SHIN TU MA SKYES PA DANG MA BYUNG BA'I
DNGOS POR MTHONG BA DE NI DON DAM PAR PHYIN CI MA LOG PA YIN NO,,

GANG ZHIG GIS DON DAM PAR PHYIN CI MA LOG PA DE NI KUN DU MI RTOG
RNAM PAR MI RTOG GO, ,GANG KUN DU MI RTOG RNAM PAR MI RTOG PA DE
NI TSUL BZHIN DU ZHUGS PA YIN NO, ,GANG TSUL BZHIN DU ZHUGS PA DE
NI BDAG TU SGRO 'DOGS PAR MI 'GYUR RO, ,GANG BDAG TU SGRO 'DOGS
PAR MI 'GYUR BA DE LA NI LTA BA KUN NAS LDANG BAR MI 'GYUR TE,

DON DAM PAR MYA NGAN LAS 'DAS PAR LTA BA KUN NAS LDANG BA'I BAR
DU YANG MI 'GYUR RO, ,SKYE BA MED PA LA GNAS PA'I DE NYID KYI
NYON MONGS PA SHIN TU RNAM PAR GDUL BAR LTA STE, 'DI NYON MONGS
PA 'DUL BA ZHES BYA'O, ,LHA'I BU GANG GI TSE NYON MONGS PA DANG
SNANG BA MED PAR SHES PAS DON DAM PAR SHIN TU STONG PA DANG,
MTSAN MA MED PA DANG,

@290A *, ,SHIN TU DNGOS PO MED PAR RAB TU SHES PA DE'I TSE LHA'I
BU NYON MONGS PA RNAMS YONGS SU SHES PA YIN NO, ,LHA'I BU 'DI LTA
STE DPER NA GANG SBRUL GYI RIGS 'DON PA DES NI SBRUL DE'I DUG ZHI
BAR BYED DO, ,LHA'I BU DE BZHIN DU GANG ZHIG NYON MONGS PA RNAMS
KYI RIGS 'DON PA DE'I NYON MONGS PA RNAMS RAB TU ZHI BAR 'GYUR
RO, ,

LHA'I BUS SMRAS PA, 'JAM DPAL NYON MONGS PA RNAMS KYI RIGS GANG
YIN, 'JAM DPAL GYIS SMRAS PA, LHA'I BU CHOS THAMS CAD KYI DNGOS
PO SHIN TU MA SKYES SHING MA BYUNG BA DAG LA KUN DU RTOG PA GANG
YIN PA 'DI NI NYON MONGS PA RNAMS KYI RIGS YIN NO ZHES RGYAS PAR
GSUNGS SO, ,DNGOS PO LA SOGS PAS PHYIN CI LOG PAS KYANG PHYIN

CI LOG THAMS CAD LA KHYAB PA'I PHYIR SPANGS NA PHYIN CI LOG THAMS
CAD SPANGS PAS SHES BYA'I SGRIB PA YANG 'DIS LEGS PAR SPONG BAR
'GYUR TE, SGRIB PA NI PHYIN CI LOG GI MTSAN NYID YIN PA'I PHYIR
RO, ,SHES BYA'I SGRIB PA SPANGS NA GAGS BYED PA MED PA'I PHYIR
SPRIN LA SOGS PA'I SGRIB PA DANG BRAL BA'I NAM MKHA' LA NYI MA'I
'OD ZER

BZHIN DU THAMS CAD THOGS PA MED PA'I SHES PA'I SNANG BA 'JUG STE,
'DI LTAR RNAM PAR SHES PA NI DNGOS PO'I RANG GI NGO BO GSAL BA'I
NGO BO YIN LA DE YANG NYE BA'I PHYIR RO, ,GAGS BYED PA YOD NA NI
DNGOS PO GSAL BAR MI 'GYUR BA ZHIG NA, GAGS BYED PA MED PA YIN NA
GO MTHU'I KHYAD PAR BSAM GYIS MI KHYAB PA BRNYES PA'I

PHYIR CI'I PHYIR DNGOS PO THAMS CAD JI LTA BA BZHIN DU GSAL BAR
MI 'GYUR, DE'I PHYIR DNGOS PO THAMS CAD JI LTA BA BZHIN DU KUN
RDZOB DANG DON DAM PA'I NGO BOR YONGS SU MKHYEN PA'I PHYIR THAMS
CAD MKHYEN PA NYID THOB BO, ,DE'I PHYIR SGRIB PA SPANG BAR BYA BA
LA LAM 'DI KHO NA DAM PA YIN NO, ,DE LTA BAS NA THAMS CAD MKHYEN
PA'I GO 'PHANG THOB PAR

'DOD PAS STONG PA NYID KYI LAM 'DI KHO NA THABS DANG LDAN PA'I
SHES RAB KYIS BRTEN PAR BYA'O, ,'BA' ZHIG GIS NI MA YIN TE, THABS
MED PA'I SHES RAB 'BA' ZHIG GIS BRTEN NA NYAN THOS BZHIN DU 'GOG
PA MNGON SUM DU BYAS PA'I PHYIR MYA NGAN LAS 'DAS PAR LHUNG LA,
THABS TZAM BRTEN PAS KYANG PHYIN CI LOG TU GYUR BA'I PHYIR 'KHOR

BAR LHUNG NGO, ,DE'I PHYIR SHES RAB KYI STOBS KYIS 'KHOR BA LA MI
GNAS PA'I PHYIR DANG, THABS KYI STOBS KYIS MYA NGAN LAS 'DAS PAR
MI 'JUG PA'I PHYIR BYANG CHUB SEMS DPA' RNAMS KYI LAM THABS DANG
SHES RAB KYI NGO BO MI GNAS PA'I MYA NGAN LAS 'DAS PA THOB PA'I
RGYU YIN NO, ,DE SKAD DU 'PHAGS PA GA YA MGO RI LAS KYANG,

@290B LAM GANG DAG DANG LDAN NA BYANG CHUB SEMS DPA' RNAMS MYUR
DU BLA NA MED PA YANG DAG PAR RDZOGS PA'I BYANG CHUB MNGON PAR
RDZOGS PAR 'TSANG RGYA BAR 'GYUR BA BYANG CHUB SEMS DPA' RNAMS
KYI LAM MDOR BSTAN PA GNYIS PO 'DI DAG STE, GNYIS GANG ZHEN 'DI
LTA STE SHES RAB DANG THABS SO ZHES GSUNGS SO, ,'PHAGS PA

DRI MA MED PAR GRAGS PAR BSTAN PA LAS KYANG, THABS DANG BRAL PA'I
SHES RAB NI BYANG CHUB SEMS DPA' RNAMS KYI 'CHING BA'O, ,SHES RAB
DANG BRAL BA'I THABS KYANG 'CHING BA'O, ,SHES RAB DANG BCAS PA'I
THABS NI THAR PA'O, ,THABS DANG BCAS PA'I SHES RAB KYANG THAR
PA'O ZHES GSUNGS SO, ,DE'I PHYIR BYANG CHUB KYI SEMS

SEMS CAN THAMS CAD LA SNYING RJE CHEN PO SNGON DU 'GO BA CAN
BSKYED DE, THAMS CAD MKHYEN PA'I GO 'PHANG THOB PAR BYA BA'I
PHYIR SHES RAB DANG THABS TE, SBYIN PA LA SOGS PA BSOD NAMS KYI
TSOGS KYI MTSAN NYID THAMS CAD LA GOMS PAR BYA'O, ,DE LTAR NA
BYANG CHUB SEMS DPA' SGRO 'DOGS PA DANG SKUR PA 'DEBS PA'I

MTHA' SPANGS NAS DBU MA'I LAM LA ZHUGS PA YIN TE, SHES RAB KYI
DNGOS PO THAMS CAD KYI RANG BZHIN JI LTA BA BZHIN YONGS SU SHES
PA'I PHYIR SGRO 'DOGS PA'I MTHAR YANG MI LHUNG LA, THABS BSTAN
PAS NI KUN RDZOB TU SBYIN PA LA SOGS PA BSOD NAMS THAMS CAD LA
SKUR BA MI 'DEBS PA'I PHYIR SKUR PA'I MTHAR YANG MI LHUNG NGO,

LHAGS PAS NYAM THAG PAS ME BZHIN DU PHYIN CI LOG GI LCAGS PA BSAL
BA'I PHYIR STONG PA NYID BRTEN PAR BYA BA 'BA' ZHIG TU ZAD KYI,
MNGON SUM DU BYED PA NI MA YIN TE, JI SKAD DU CHOS BCU PA'I MDO
LAS, 'DI LTA STE DPER NA, SKYES BU ZHIG ME LA BKUR STI BYED PAR
GYUR LA, ME DE LA GUS PAR BYED, BLA MAR BYED, MGU BAR

BYED MCHOD PAR BYED, LEGS PAR BKUR STI BYED KYANG DE 'DI SNYAM DU
BDAG GIS ME 'DI LA GUS PAR BYAS, BLA MAR BYAS, MGU BAR BYAS,
MCHOD PAR BYAS, BKUR STI BYAS PAS LAG PA GNYIS KYIS 'DI GZUNG BAR
BYA'O SNYAM DU MI SEMS SO, ,DE CI'I PHYIR ZHE NA, DE'I GZHI LAS
BDAG GI LUS KYI SDUG BSNGAL DANG,

SEMS KYI YID MI BDE BAR 'GYUR DU 'ONG NGO SNYAM MO, ,DE BZHIN DU
BYANG CHUB SEMS DPA' YANG MYA NGAN LAS 'DAS PA LA SEMS PA DANG,
MYA NGAN LAS 'DAS PA LA GZHOL BA DANG, MYA NGAN LAS 'DAS PA LA
'BAB PA DANG, MYA NGAN LAS 'DAS PA LA BAB PA YIN YANG, MYA NGAN
LAS 'DAS PA MNGON

@291A *, ,SUM DU MI BYED DO, ,DE CI'I PHYIR ZHE NA, BDAG 'DI'I
GZHI LAS BYANG CHUB LAS LDOG PAR 'GYUR DU 'ONG NGO SNYAM MO,
,THABS DANG SHES RAB DAG RGYAS PAR NI, BLO GROS MI ZAD PAS BSTAN
PA LA SOGS PA LAS NGES PAR GZUNG BAR BYA'O, ,MDOR NA BYANG CHUB
SEMS DPA'I THABS NI

GANG; SHES RAB KYIS CHOS THAMS CAD RANG BZHIN MED PA NYID DU
RTOGS PAR BYAS NAS SGYU MA LA SOGS PA BZHIN DU PHYIN CI MA LOG PA
NYID SNYING RJE CHEN PO DANG, STONG PA NYID KHO NA YOD PA'I SEMS
CAN LA LTA BAS SBYIN PA LA SOGS PA BSOD NAMS KYI TSOGS THAMS CAD
LA BRTEN PA 'DI KHO NA YIN

NO; ,DES NA DE BZHIN GSHEGS PA'I LONGS SPYOD CHEN PO ZHING DANG,
'KHOR DANG, GZUGS KYI SKU LA SOGS PA MNGON PAR MTHO BA PHUN SUM
TSOGS PA LA SOGS PA THAMS CAD 'THOB NA 'KHOR BA JI SRID PAR 'GRO
BA MA LUS PA PHAN PA DANG, BDE BA'I RNAM PA THAMS CAD BSGRUB CING

GNAS PAS RTOG PA DANG LDAN PAS SANGS RGYAS BCOM LDAN 'DAS LA DANG
BA NYE BAR BSKYED NAS, DE'I YON TAN NYE BAR YONGS SU GRUB PAR BYA
BA'I PHYIR 'BAD PAR BYA'O, ,DE LTAR BDAG GIS DBU MA'I LAM, ,RAB
TU GSAL BYAS BSOD NAMS GANG, ,THOB PA DE YIS 'GRO BA

GANG; ,DBU MA'I LAM 'DI THOB PAR SHOG ,CHU YIS MTSO LTAR YON TAN
MI NGOMS SHING, ,PHRAG DOG LA SOGS DRI MA SPANGS MKHAS RNAMS,
,NGANG PA RAB DGA' CHU LAS 'O MA BZHIN, ,RNAM PAR PHYE NAS LEGS
PAR BSHAD RNAMS LEN, ,DE LTA BAS NA MKHAS

RNAMS KYIS, ,'DRES PA LAS NI LEGS BSHAD PA'I, ,SNYING PO SKYON
MED KUN BLANG ZHING, ,NYES BSHAD DUG BZHIN DOR BAR BYA, ,CHOS
THAMS CAD RANG BZHIN MED PA NYID DU GRUB PA, SLOB DPON KA MA LA
SH'I LAS MDZAD PA RDZOGS SO,, ,,RGYA GAR GYI

MKHAN PO SH'I LENDRA BO DHI DANG, ZHU CHEN GYI LO TZ'A BA DGE
SLONG DPAL BRTZEGS RAKshI TAS BSGYUR CING ZHUS TE GTAN LA PHAB
PA,, ,,