@296A #, ,RGYA GAR SKAD DU, BO DHI SA TVA
KA RM'A DI MARG'A BA T'A RA DE SHA NA, BOD SKAD DU, BYANG CHUB
SEMS DPA' LAS DANG PO PA'I LAM LA 'JUG PA BSTAN PA,

BLA MA DAM PA LA PHYAG 'TSAL LO, ,NGAN 'GRO 'KHOR BA 'JOMS PA
DANG, ,MNGON MTHO NGES 'BYUNG RTZOL MDZAD PA, ,PHYOGS BCU'I DKON
MCHOG THAMS CAD DANG, ,BLA MA'I ZHABS LA PHYAG 'TSAL LO, ,'DI NA
GANG DAG RANG BZHIN GYIS SNYING RJE DANG SHES RAB CHE BA THEG PA
CHEN PO'I RIGS

CAN DANG, YANG GANG DAG SKYE BA SNGA MA DAG TU THEG PA CHEN PO LA
GOMS PAR BYAS PA'I SKYES BU, 'KHOR BA LA YID LEGS PAR BYUNG BA
'CHI BA RJES SU DRAN PA, PHYI NANG GI DNGOS PO THAMS CAD LA ZHEN
PA CHUNG BA DANG, DGE BA'I BSHES GNYEN DAM PA CIG LA THEG PA CHEN
PO'I LAM

PHYIN CI MA LOG PA CIG THOS PAR GYUR NA CI MA RUNG, BDAG GIS DAM
PA CIG BTZAL BAR BYA'O SNYAM DU SEMS PA DES, DGE BA'I BSHES GNYEN
DU RUNG BA'I BLA MA BTZAL TE, GZHAN DU BSTAN PA BZHIN DU GSUM LA
SKYABS SU 'GRO BA KHYAD PAR CAN DANG, 'GRO BA MTHA' YAS PA

YUL DU BYAS TE BSAM PA BZANG PO DANG LDAN PAS BLA NA MED PA'I
BYANG CHUB CHEN POR SEMS THUN MONG MA YIN PA BSKYED PA DANG, LHAG
PA'I BSAM PA BZANG PO DANG LDAN PAS G-YO SGYU DANG BRAL BA'I 'JUG
PA BYANG CHUB KYI SEMS CHEN POS, BYANG CHUB SEMS DPA'I TSUL
KHRIMS KYI BSLAB PA

GSUM LEGS PAR BLANG BAR BYA'O, ,DE NAS KHYI DANG GDOL PA DANG,
BRAN GYI 'DU SHES DANG LDAN PA, G-YO SGYU DANG BRAL BA'I BYANG
CHUB SEMS DPA' DE TSOGS KYI LAM PA YIN PAS NYIN DANG MTSAN DU LUS
DANG NGAG DANG YID KYI BYA BA THAMS CAD DON MED PAR MI 'GYUR RO,
,'DI LTAR SEMS

DES ZAS TSOD RIG PAR BYA BA DANG, DBANG PO'I SGO RNAMS BSDAM PA
DANG, KHA NA MA THO BA PHRA RAB TZAM LA YANG 'JIGS PAR LTA BA
DANG, NYIN DANG MTSAN DU RNAL 'BYOR LA BRTZON PAR BYA'O, ,DE NAS
DBUGS PHYI NANG DU RGYU BA YANG GZHAN GYI DON DU 'GYUR BAR 'DOD
PA DES THO RANGS KYI THUN

@296B LA LANGS TE, BSHANG BA DANG GCI BA DOR BA LA SOGS PA'I
SPYOD LAM LEGS PAR BYAS NAS, YUL DBUS DANG YUL MTHA' 'KHOB KYI
BYE BRAG GIS KHRUS BYAS LA, 'GRO BA MTHA' DAG LA DMIGS TE TSAD
MED PA BZHIS BYANG CHUB TU SEMS BSKYED LA, DKON MCHOG

GSUM GYI GZUGS BRNYAN GYI SPYAN SNGAR BYUG RIS LEGS PAR BYAS TE
ME TOG DRI ZHIM PO SIL MA LEGS PAR GTOR NAS, DE DAG GI SPYAN
SNGAR PUS MO GNYIS SA LA BTZUGS NAS THAL MO SBYAR TE, PHYOGS
BCU'I 'JIG RTEN GYI KHAMS KYI SANGS RGYAS THAMS CAD DANG CHOS

THAMS CAD DANG, THEG PA CHEN PO'I DGE 'DUN GYI SPYAN SNGAR LUS
KYI BKOD PA GRANGS MED CING BRJOD DU MED PAR SPRUL TE, DE DAG RE
RE'I ZHABS LA LEGS PAR PHYAG BYA'O, ,DE DAG LA ZANG ZING GI MCHOD
PA TSAD MED PA RGYA CHE BA DPAG TU MED PAS MNYES PAR BYA'O, ,DE
NAS LUS RE RE LA

MGO BRJOD DU MED PA MGO RE RE LA LCE BRJOD DU MED PAR SPRUL TE
BDAG DANG GZHAN GYI SDIG PA MA LUS PAR BSHAGS PAR BYA'O, ,BDAG
DANG GZHAN GYI DGE BA LA RJES SU YI RANG BAR BYA'O, ,SANGS RGYAS
BCOM LDAN 'DAS MNGON PAR RDZOGS PAR SANGS RGYAS NAS RING PO MA
LON PA

RNAMS LA CHOS KYI 'KHOR LO BSKOR BAR BSKUL MA GDAB BAR BYA'O,
,GANG DAG CHOS KYI 'KHOR LO BSKOR NAS TSE'I 'DU BYED GTONG BA DAG
LA 'KHOR BA JI SRID PA'I BAR DU YONGS SU MYA NGAN LAS MI 'DA' BAR
GSOL BA GDAB PAR BYA'O, ,DGE BA'I RTZA BA DE DAG THAMS CAD BLA NA

MED PA YANG DAG PAR RDZOGS PA'I BYANG CHUB TU BSNGO BAR BYA'O,
,JI LTAR MDO LAS 'BYUNG BA BZHIN DU YAN LAG DE DAG RE RE LA TSIG
SHIN TU RGYAS PAR BRJOD PAR BYA'O, ,DE NAS MCHOD PA BDUN PO'I
RJES LA 'GRO BA MTHA' DAG LA DMIGS TE, GSUM LA SKYABS SU 'GRO
BA'I TSIG LAN GSUM

GYI BAR DU BRJOD PAR BYA'O, ,DE NAS BYANG CHUB TU SEMS BSKYED PAR
BYA STE, JI LTAR CHO GA LAS 'BYUNG BA BZHIN DU BYA'O, ,THA NA
YANG 'DI SKAD DU, SANGS RGYAS CHOS DANG TSOGS KYI MCHOG RNAMS LA,
,BYANG CHUB BAR DU BDAG NI SKYABS SU MCHI, ,BDAG GI SBYIN SOGS
BGYIS PA 'DI

@297A *, ,DAG GIS, 'GRO LA PHAN PHYIR SANGS RGYAS 'GRUB PAR SHOG
,CES LAN GSUM BRJOD PAR BYA'O, ,DE NAS BDAG GI LUS DBUL BA DANG,
DE NAS SKYES BU CHEN PO'I CHOS LUGS SHING RTA CHEN PO'I LAM LA
GNAS PAR DAM BCA' BAR BYA'O, ,DE NAS RANG GI MAL DU SKYIL

MO KRUNG GIS 'DUG LA, BLA MA RJE BTZUN DPAL BYANG CHUB BZANG POS
BKOD PA'I TING NGE 'DZIN GYI LE'U LAS GSUNGS PA'I YAN LAG DGU PO
SHES PAR BYAS LA, ZHI GNAS DANG LHAG MTHONG GI RNAL 'BYOR BSGOM
PAR BYA STE, DE YANG BYING BA DANG RGOD PA LA SOGS PA'I SKYON DU
GYUR PA

THAMS CAD BSAL TE BSGOM PAR BYA'O, ,DE NAS MIG PHYE LA DBUGS
PHYUNG STE, PHYI DANG NANG GI DNGOS PO MTHONG BA NA, AE MA'O RE
MTSAR, AE MA'O RE MTSAR, NAM MKHA' LTA BU'I SKYE BA MED PA LAS
RTEN CING 'BREL PAR 'BYUNG BA'I STOBS KYIS SNA TSOGS SU SNANG
ZHING GNAS PA 'DI,

AE MA'O NGO MTSAR RO SNYAM DU SGYU MA'I DPE BRGYAD KYI TSUL DU
SHES PAR BYA'O, ,DE NAS SNYING RJE CHEN PO'I YID KYIS MI SNANG
BA'I SEMS CAN THAMS CAD LA CHOS BSHAD PA'I PHYIR RTOG PA CI YOD
PAS THEG PA CHEN PO'I MDO SDE KHA TON DU GDON PAR BYA'O, ,DE NAS
ZAS KYI BYA BA'I DUS SU MI GTZANG

BA'I RDZAS SUM CU RTZA DRUG GIS GANG BA'I LUS SNYING PO MED PA
MTHAR 'JIG PA 'DIS SANGS RGYAS KYI CHOS KYI SKU'I SNYING PO DE
BTZAL BAR BYA'O ZHES BSAMS LA RGYAGS PA'I PHYIR MA YIN LA, RO LA
CHAGS PAS KYANG MA YIN TE, GRU LTA BU'I BLOS BZA' BAR BYA'O, ,ZAS
KYI TSOD RIG PAR

YANG BYA STE, GSO BA RIG PA'I RGYUD YAN LAG BRGYAD PA LAS, LTO YI
SUM CHA ZAS KYIS TE, ,CHA GNYIS PA NI SKOM GYIS SO, ,RLUNG LA
SOGS PA'I GNAS SU NI, ,CHA GCIG STONG PAR GZHAG PAR BYA, ,ZHES
BSHAD DO, ,ZAS DE LA CHA BZHIR BGO BAR BYA, CHA DANG PO DKON
MCHOG

GSUM DANG BLA MA LA DBUL BAR BYA'O, ,CHA GCIG RANG NYID LONGS
SPYAD PAR BYA'O, ,CHA GCIG BYIS PA DANG MGON MED PA DAG LA SBYIN
PAR BYA'O, ,CHA GCIG NI KHYI DANG BYA ROG LA SOGS PA'I BYOL SONG
LA SBYIN PAR BYA'O, ,GANG DAG GIS SPYOD PA BSDUS PAR NI GZHAN DU
YANG BRJOD

@297B DO; ,TSUL GZHAN NI SPYOD PA BSDUS PA'I SGRON MA LAS BSHAD
PA BZHIN NO, ,DE NAS SNGA DRO'I THUN LA YANG THO RANGS KYI THUN
LA JI SKAD BRJOD PA LTAR THAMS CAD BYA'O, ,GUNG GI THUN DANG,
DGONGS MO'I THUN DANG, SROD KYI THUN DANG, MTSAN MO'I GUNG GI
THUN THAMS CAD DU JI LTAR BRJOD

PA'I CHO GA THAMS CAD RDZOGS PAR BYA'O, ,DE LTAR RNAL 'BYOR PA DE
LA NI GNYID LOG PA DANG NYAL BA'I DUS LA NGES PA MED DO ZHES BLA
MA DAG GSUNG NGO, ,DE LTA BU'I RNAL 'BYOR PA TSOGS KYI LAM PA,
THAR PA'I CHA DANG MTHUN PA'I DGE BA'I RTZA BA BSKYED 'DOD PA'I
LAS DANG PO PA NYIN DANG

MTSAN DU DON MED PAR MI GNAS PA DE LTA BU LA LTUNG BA'I NYES PA
GA LA 'BYUNG, GAL TE BAG CHAGS NGAN PA'I STOBS KYIS LTUNG BA
BYUNG BAR GYUR NA, 'DI LTAR MYUR DU GSO BAR BYED DE, DE YANG 'DI
LTAR THUN DRUG PO DAG DUM BU BCO BRGYAD DU BGOS NAS SKAD CIG MA
LNGA BCU RTZA BZHIR

'GYUR RO, ,BYANG CHUB SEMS DPA' YANG RAB 'BRING DGUR 'GYUR RO,
,BLA MA'I MAN NGAG GIS GSO BA'I THABS RNAMS SHES PAR BYA'O, ,DAM
PA RNAMS KYIS BSHAD PA'I LAM BZANG PO, ,BYANG CHUB 'OD SOGS SLOB
MAS BSKUL BYAS PA, ,THEG CHEN RIGS CAN RNAMS KYIS

BGROD BYAS NAS, ,RKANG GNYIS DBANG PO'I GNAS SU 'GRO BAR SHOG
,RJE BTZUN BLA MA BYANG CHUB SEMS DPA' LA, ,DGE SLONG BYANG CHUB
'OD KYIS GSOL BA BTAB, ,DGE SLONG TSUL KHRIMS RGYAL BAS ZHUS NAS
BSGYUR, ,THEG PA CHEN PO PA RNAMS SPYOD GYUR CIG ,BYANG CHUB SEMS
DPA'

LAS DANG PO PA'I LAM LA 'JUG PA BSTAN PA, SLOB DPON DPAL MAR ME
MDZAD YE SHES KYIS MDZAD PA RDZOGS SO,, ,,PAndI TA DE NYID DANG,
LO TZ'A BA TSUL KHRIMS RGYAL BAS BSGYUR,,