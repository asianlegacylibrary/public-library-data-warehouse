@76B #, ,RGYA
GAR SKAD DU, AA TZINTA STA BAm, BOD SKAD DU, BSAM GYIS MI KHYAB
PAR BSTOD PA, 'JAM DPAL GZHON NUR GYUR PA LA PHYAG 'TSAL LO,
,GANG ZHIG DNGOS PO RTEN 'BYUNG RNAMS, ,NGO BO MED PA

@77A *, ,NYID DU GSUNGS, ,YE SHES MNYAM MED BSAM MI KHYAB, ,DPE
MED DE LA PHYAG 'TSAL LO, ,JI LTAR KHYOD KYIS THEG CHEN LA, ,NYID
KYIS CHOS LA BDAG MED RTOGS, ,DE BZHIN BLO DANG LDAN RNAMS LA,
,THUGS RJE'I DBANG GIS BSTAN PA MDZAD, ,RKYEN RNAMS LAS NI

'BREL 'BYUNG BA, ,MA SKYES LAGS PAR KHYOD KYIS GSUNGS, ,NGO BO
NYID KYIS DE MA SKYES, ,DE PHYIR STONG PAR RAB TU BSTAN, ,JI LTAR
'DI NA SGRA BRTEN NAS, ,BRAG CA GUN DU 'BYUNG BA LTAR, ,SGYU MA
SMIG RGYU BZHIN DU YANG, ,DE BZHIN SRID PA KUN DU 'BYUNG, ,SGYU
MA DANG NI SMIG RGYU DANG, ,

DRI ZA'I GRONG KHYER GZUGS BRNYAN DANG, ,RMI LAM GAL TE MA SKYES
NA, ,MTHONG BA LA SOGS PA DPE MED 'GYUR, ,JI LTAR RGYU RKYEN LAS
BYUNG BA, ,DE DAG BYAS PA CAN DU BZHED, ,DE BZHIN RKYEN LAS BYUNG
BA KUM, ,MGON PO KHYOD KYIS DE LTAR GSUNGS, ,BYIS PA GANG DAG CI
BRJOD PA, ,BGYIS

PA ZHES BGYID DE MCHIS TE, ,CHAD PA STONG PA 'DRA BA LAGS, ,DON
BZHIN MA LAGS RAB TU BSTAN, ,GANG TSE BYAS PA'I DNGOS MA SKYES,
,DE TSE DA LTAR BYUNG BA YI, ,GANG ZHIG PAS NA 'DAS PAR 'GYUR,
,MA 'ONGS PA YANG JI LTAR LTOS, ,RANG LAS DNGOS PO SKYE BA MED,
,GZHAN

DANG GNYIS KA LAS MA YIN, ,YOD MIN MED MIN YOD MED MIN, ,DE TSE
GANG LAS GZHAN ZHIG 'BYUNG, ,MA SKYES PA LA RANG BZHIN MED, ,DE
PHYIR GANG LAS KUN DU 'BYUNG, ,RANG BZHIN DNGOS PO MED GRUB PAS,
,GZHAN LAS KYANG NI 'BYUNG BA MED, ,RANG NYID YOD NA GZHAN YOD
'GYUR, ,

GZHAN NYID YOD NA RANG NYID YOD, ,DE DAG LTOS PA CAN DU GRUB,
,PHA ROL TSU ROL BZHIN DU GSUNGS, ,GANG TSE CI LA'ANG MI LTOS PA,
,DE TSE GANG LA GANG ZHIG 'BYUNG, ,GANG TSE RING LA MI LTOS PA,
,DE TSE THUNG SOGS GA LA MCHIS, ,JI LTAR GCIG SOGS MA MCHIS PA,
,'DAS DANG MA 'ONGS

LA SOGS PA, ,NYON MONGS RNAMS KYANG DE BZHIN TE, ,YANG DAG LOG
PA'ANG RANG LAS CI, ,DNGOS GANG RANG LAS MA MCHIS NA, ,DE TSE
THAMS CAD CI ZHIG MCHIS, ,GZHAN ZHES BRJOD PA GANG LAGS TE, ,RANG
GI RANG BZHIN MED NA MIN, ,GANG TSE GZHAN GYI DNGOS MED PA, ,DE
TSE

@77B DNGOS RNAMS RANG BZHIN MED, ,DE TSE GZHAN DNGOS DNGOS 'DZIN
PA, ,DON GYI THEG PA CI ZHIG MCHIS, ,GDONG MA NYID NAS MNYAM GYUR
PA, ,RANG BZHIN GIS KYANG MYA NGAN 'DAS, ,YANG DAG PAR NI MA
SKYES LAGS, ,DE SLAD CHOS RNAMS KHYOD KYIS GSUNGS, ,BLO LDAN
KHYOD KYIS

GZUGS LA SOGS, ,NGO BO NYID MED PAR BSTAN PA, ,DBU BA CHU BUR
SGYU LA SOGS, ,SMIG RGYU CHU SHING 'DRA BA LAGS, ,DBANG PO RNAMS
KYIS GANG DMIGS TE, GAL TE YANG DAG MCHIS GYUR NA, ,BYIS PAS YANG
DAG RIG PAR 'GYUR, ,GANG TSE YANG DAG SHES PAS CI,

DBANG PO RNAMS NI BEMS PO DANG, ,TSAD MA NYID KYANG MA YIN DANG,
,LUNG MA BSTAN PA NYID DANG NI, ,LOG PAR YONGS SHES KHYOD KYIS
GSUNGS, ,GANG GIS CI ZHIG MA RTOGS PA, ,YANG DAG JI BZHIN THUGS
CHUD NAS, ,DES NA 'JIG RTEN MI SHES PAS, ,BSGRIBS PA ZHES KYANG

KHYOD KYIS GSUNGS, ,YOD CES PA NI RTAG PAR LTA, ,MED CES PA NI
CHAD PAR LTA, ,DES NA MTHA' GNYIS BRAL BA YI, ,CHOS DE KHYOD KYIS
BSTAN PA MDZAD, ,DES NA CHOS RNAMS MU BZHI DANG, ,BRAL BAR KHYOD
KYIS BKA' STZAL LAGS, ,RNAM SHES BYA BA'ANG MA LAGS LA, ,RMI

LAM MIG 'PHRUL LAS BYUNG DANG, ,ZLA GNYIS LA SOGS MTHONG BA
BZHIN, ,'GRO BA 'BYUNG BA DE DNGOS SU, ,MA BYUNG DE BZHIN KHYOD
KYIS GZIGS, ,JI LTAR RGYU LAS RMI LAM NA, ,'BYUNG BA MTHONG BA DE
BZHIN DU, ,DNGOS PO THAMS CAD 'BYUNG BA BZHIN, ,'JIG PA'ANG DE
BZHIN BZHED

PA LAGS, ,DE BZHIN CHAGS SOGS SDUG BSNGAL DANG, ,'KHOR BA SDUG
BSNGAL KUN NYON MONGS, ,TSOGS RDZOGS PA DANG THAR PA YANG, ,RMI
LAM 'DRA BAR KHYOD KYIS GSUNGS, ,DE BZHIN SKYES DANG MA SKYES
DANG, ,'ONGS PA DANG NI SONG BA YANG, ,DE BZHIN BCINGS GROL YE
SHES

LA; ,GNYIS 'DOD YANG DAG RIG MA LAGS, ,GANG LAS SKYES PA YOD MA
LAGS, ,DE LA MYA NGAN 'DAS GANG YOD, ,SGYU MA'I GLANG PO 'DRA BAS
NA, ,DON DU GZOD NAS ZHI BA NYID, ,SKYES PA NYID NA'ANG MA SKYES
PA, ,SGYU MA'I GLANG PO JI BZHIN BZHED, ,DE BZHIN THAMS CAD SKYES

@78A *, ,PA'AM; ,YANG DAG PAR NI MA SKYES LAGS, ,'JIG RTEN MGON
PO DPAG MED KYIS, ,SEMS CAN DPAG TU MA MCHIS PA, ,SO SOR MYA NGAN
'DAS MDZAD KYANG, ,DE DAG GIS KYANG GAD MA BKROL, ,THUB CHEN GANG
PHYIR SEMS CAN RNAMS, ,RANG LAS MA SKYES DE YI

PHYIR; ,GANG YANG GANG GIS MA BKROL ZHES, ,DE SKAD KHYOD KYIS
GSAL BAR GSUNGS, ,JI LTAR SGYU MA MKHAN GYIS BYAS, ,DNGOS PO
STONG PA DE BZHIN DU, ,BYAS PA THAMS CAD DNGOS STONG GZHAN,
,KHYOD GSUNG DE BZHIN BYED PA PO, ,BYED PA PO YANG GZHAN GYIS
BGYIS, ,BYAS

PA CAN DU 'GYUR BA LAGS, ,YANG NA DE YI BYA BA BYED, ,BYED PA POR
NI THAL BAR 'GYUR, ,'DI DAG THAMS CAD MING TZAM ZHES, ,KHYOD KYIS
GSANG NI BSTOD DE GSUNGS, ,BRJOD PA LAS NI GZHAN GYUR PA, ,BRJOD
PAR BGYI BA YOD MA MCHIS, ,DE PHYIR CHOS RNAMS THAMS CAD NI, ,

RTOG PA TZAM ZHES KHYOD KYIS GSUNGS, ,GANG GIS STONG PAR RNAM
RTOG PA'I, ,RTOG PA YANG NI MED CES GSUNGS, ,DNGOS DANG DNGOS MED
GNYIS 'DAS PA, ,LA LAR MA 'DAS PA YANG LAGS, ,SHES PA MED CING
SHES BYA'ANG MED, ,MED MIN YOD MIN GANG LAGS DANG, ,GANG

YANG GCIG MIN DU MA'ANG MIN, ,GNYIS KA MA YIN CI YANG MED, ,GZHI
MED PA DANG MI GSAL DANG, ,BSAM MI KHYAB DANG DPE MED DANG, ,GANG
YANG MI SKYE MI 'GAG DANG, ,TSAD PA MED CING RTAG MED PA, ,DE NI
NAM MKHA' 'DRA BA LAGS, ,YI GE YE SHES SPYOD YUL MIN, ,DE NI RTEN

CING 'BREL PAR 'BYUNG, ,DE NI STONG PAR KHYOD BZHED LAGS, ,DAM
PA'I CHOS KYANG DE LTA BU, ,DE BZHIN GSHEGS PA'ANG DE DANG
MTSUNGS, ,DE NI DE NYID DON DANG NI, ,DE BZHIN NYID DANG RDZAS SU
BZHER, ,DE NI YANG DAG MI SLU BA, ,DE RDZOGS PAS NA SANGS RGYAS
BRJOD, ,SANGS

RGYAS RNAMS DANG CHOS DBYINGS DANG, ,DES NA DON DU THA MI DAD,
,BDAG NYID DANG NI GZHAN RNAMS DANG, ,DES NA MNYAM PAR KHYOD
BZHED LAGS, ,DNGOS PO RNAMS LAS STONG GZHAN MIN, ,DE MED PAR YANG
DNGOS PO MED, ,DE PHYIR RTEN CING 'BYUNG BA'I DNGOS, ,STONG PA
LAGS PAR

@78B KHYOD KYIS BSTAN, ,RGYU DANG RKYEN LAS BYUNG BA'ANG LAGS,
,GZHAN GYI DBANG LAS KUN RDZOB STE, ,GZHAN GYI DBANG ZHES RAB TU
GSUNGS, ,DAM PA'I DON NI BCOS MA YIN, ,NGO BO NYID DANG RANG
BZHIN DANG, ,YANG DAG RDZAS DNGOS YOD PA'ANG LAGS, ,BRTAGS PA'I
DNGOS PO MED PA NYID, ,

GZHAN GYI DBANG NI YOD MA LAGS, ,BRTAGS PA'I DNGOS PO YOD CES PA,
,SGRO 'DOGS LAGS PAR KHYOD KYIS GSUNGS, ,BYAS PA CHAD NAS MED CES
PA, ,CHAD PA LAGS PAR KHYOD KYIS GSUNGS, ,YANG DAG SHES PAS CHAD
PA MED, ,RTAG PA NYID KYANG MED PAR BSHAD, ,'GRO BA

DNGOS POS STONG PA LAGS, ,DE SLAD SMIG RGYU 'DRA BAR BZHED, ,JI
LTAR RI DAGS SKOM CHU NI, ,CHAD MED RTAG PA YOD MA YIN, ,DE BZHIN
'GRO BA THAMS CAD KYANG, ,CHAD MED RTAG PA MED PAR GSUNGS, ,GANG
LA RDZAS SHIG SKYE 'GYUR BA, ,DE LA CHAD SOGS 'JIG PA 'BYUNG, ,DE
LA

'JIG RTEN MTHA' YOD DANG, ,MTHA' MED PAR YANG 'GYUR BA LAGS,
,SHES PA YOD PAS SHES BYA BZHIN, ,SHES BYA YOD PAS DE SHES BZHIN,
,GANG TSE GNYIS KA MA SKYES PAR, ,RTOGS PA DE TSE CI ZHIG YOD,
,DE LTAR SGYU MA LA SOGS DPE, ,SMAN PA'I MCHOG GIS GSAL BSTAN

NAS; ,LTA BA THAMS CAD 'GOG BYED PA'I, ,DAM PA'I CHOS NI BSTAN PA
LAGS, ,NGO BO MED PA NYID BSTAN PA, ,DE NI YANG DAG DAM PA LAGS,
,DNGOS PO'I GDON GYIS ZIN RNAMS KYIS, ,GSO BA DE NI BLA NA MED,
,DES NA CHOS KYI MCHOD SBYIN PA, ,MCHOD SBYIN RIM PAS RTAG RGYUN
DU, ,

'JIG RTEN GSUM PO SBYIN SREG MDZAD, ,DNGOS 'DZIN 'JIGS PA GCOD
BGYID CING, ,MU STEGS RI DAGS 'JIGS BGYID PA, ,BDAG MED SENG GE'I
NGA RO'I SGRA, ,RMAD BYUNG DE NI KHYOD KYIS GSUNGS, ,STONG PA
NYID DANG CHES ZAB PA'I, ,CHOS KYI RNGA CHEN BRDUNGS PA LAGS,
,NGO BO

NYID MED SGRA BO CHE'I, ,CHOS KYI DUNG NI BUS PA LAGS, ,SANGS
RGYAS BSTAN PA BDUD RTZI YI, ,CHOS KYI RDZAS NI GSUNGS PA LAGS,
,CHOS RNAMS KUN GYI NGO BO NYID, ,NGES PA'I DON TO ZHES KYANG
BSTAN, ,GANG YANG SKYE DANG 'GAG LA SOGS, ,SEMS CAN SROG LA SOGS
BSTAN PA, ,

@79A *, ,DE NI BKRI DON KUN RDZOB TU, ,MGON PO KHYOD KYIS BSTAN
PA LAGS, ,SHES RAB PHA ROL PHYIN MTSO YI, ,PHA ROL GANG GIS RANG
PHYIN TE, ,BSOD NAMS YON TAN RIN CHEN PHYUG ,MGON KHYOD YON TAN
PHA ROL PHYIN, ,DE LTAR DPE MED BSAM MI KHYAB, ,'GRO BA'I MGON PO
BSTOD

PA YIS, ,BDAG GIS BSOD NAMS GANG THOB DES, ,'GRO BA KHYOD DANG
MTSUNGS PAR SHOG ,BSAM GYIS MI KHYAB PAR BSTOD PA SLOB DPON CHEN
PO KLU SGRUB KYI ZHAL SNGA NAS MDZAD PA RDZOGS SO,, ,,