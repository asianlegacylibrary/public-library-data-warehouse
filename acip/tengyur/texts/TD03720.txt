@1B [DD] #, ,RGYA GAR SKAD DU, MA H'A Y'A NA ME LA PA NA PRA D'I
PAm, BOD SKAD DU, THEG PA CHEN PO BSDUS PA'I SGRON MA, SANGS
RGYAS DANG BYANG CHUB SEMS DPA' THAMS CAD LA PHYAG 'TSAL [DD]

LO; ,NYES PA'I DRI MA MA LUS SPANGS SHING CHOS NYID ZAB MO RGYA
MTSO LTA BU GZIGS, ,THUGS RJES 'KHOR BA JI SRID BAR DU BZHUGS
SHING GZHAN GYI DON MDZAD PA'I, ,THUB PA'I DBANG PO SRAS DANG

BCAS PA RNAMS LA PHYAG 'TSAL LO, ,MDO RGYUD KUN LAS BTUS PA'I
THEG CHEN BSDUS PA'I SGRON MA 'DI, ,MA RIG DBANG DU SONG BA'I
SEMS CAN RNAMS KYI DON DU BDAG GIS RAB GSAL BYA, ,DE LA

RIGS KYI BU'AM RIGS KYI BU MO RIGS DANG SKAL BA DANG LDAN PA DES
SANGS RGYAS KYI BSTAN PA LA JI LTAR 'JUG PAR BYA ZHE NA, DES NI
SANGS RGYAS KYI BSTAN PA LA RIM GYIS 'JUG PA LA BSLAB PAR BYA'I

CIG CAR NI MA YIN TE, DE LTAR YANG BCOM LDAN 'DAS KYIS LANG KAR
GSHEGS PA'I MDO LAS GSUNGS TE, BCOM LDAN 'DAS LA BYANG CHUB SEMS
DPA' BLO GROS CHEN POS ZHUS PA, BCOM

@2A *, ,LDAN 'DAS RANG GI SEMS RIM GYIS SAM CIG CAR GYIS DAG PAR
'GYUR LAGS, BCOM LDAN 'DAS KYIS BKA' STZAL PA, BLO GROS CHEN PO
RANG GI SEMS NI RIM GYIS 'JUG PAS RNAM PAR DAG STE CIG CAR

NI MA YIN NO, ,BLO GROS CHEN PO 'DI LTA STE SHING AA MRA'I 'BRAS
BU NI RIM GYIS SMIN PAR 'GYUR GYI CIG CAR NI MA YIN NO, ,BLO GROS
CHEN PO DE BZHIN DU SEMS CAN RNAMS KYI SEMS KYANG RIM GYIS RNAM
PAR DAG STE CIG CAR NI MA

YIN NO, ,BLO GROS CHEN PO 'DI LTA STE RDZA MKHAN GYI SA SNOD
RNAMS NI RIM GYIS BYED KYI CIG CAR NI MA YIN NO, ,BLO GROS CHEN
PO DE BZHIN DU DE BZHIN GSHEGS PA YANG SEMS CAN RNAMS KYI SEMS
RIM GYIS RNAM PAR SPYOD STE CIG

CAR NI MA YIN NO, ,BLO GROS CHEN PO 'DI LTA STE SA CHEN PO LAS
RTZA BA DANG SHING GEL PA DANG SMAN DANG NAGS TSAL RNAMS RIM GYIS
'JUG PAR SKYE'I CIG CAR NI MA YIN NO, ,DE BZHIN DU BLO GROS CHEN
PO DE BZHIN GSHEGS PA YANG

SEMS CAN RNAMS KYI SEMS RIM GYIS SBYONG STE CIG CAR NI MA YIN NO,
,BLO GROS CHEN PO 'DI LTA STE BZHAD GAD DANG, ROL MO DANG, GLU
DANG PI WANG DANG, SIL SNYAN DANG, ROL MO LA MKHAS PA NI RIM GYIS
'BYUNG GI CIG CAR NI MA

@2B YIN NO, ,DE BZHIN DU BLO GROS CHEN PO DE BZHIN GSHEGS PA YANG
SEMS CAN RNAMS KYI SEMS RIM GYIS RNAM PAR SBYONG STE CIG CAR NI
MA YIN NO, ,RIM PA 'DI GNYIS NI SA'I SNYING PO'I MDO LAS GSUNGS
TE, GANG LA MTHO RIS THEG PA YOD MIN, ,DE LA NYAN THOS THEG PA
MED DE,

GANG LA NYAN THOS THEG PA YOD MIN, ,DE LA RANG RGYAL THEG PA MED
DE, ,GANG LA RANG RGYAL THEG PA YOD MIN, ,DE LA THEG PA CHEN PO
MED DE, ,ZHES GSUNGS SO, ,SEMS CAN DANG PO'I LAS CAN RNAMS, ,DAM
PA'I CHOS LA 'JUG PA LA, ,THABS 'DI RDZOGS PA'I SANGS RGYAS

KYIS; ,SKAS KYI RIM PA LTA BUR GSUNGS, ,DES NA SANGS RGYAS KYI
BSTAN PA LA RIM GYIS BSLAB PAR BYA'O, ,DE'I PHYIR RIGS KYI BU'AM
RIGS KYI BU MO DAL 'BYOR GYI RTEN THOB PA RIGS DANG SKAL BA DANG
LDAN PA DES DANG PO DKON MCHOG GSUM LA SKYABS SU PHYIN LA, DAD PA
DANG NGO TSA

SHES PA DANG KHREL YOD PA DANG LDAN PA DES SROG GCOD PA DANG, MA
BYIN PHAR LEN PA DANG, MI TSANGS PAR SPYOD PA DANG, BRDZUN DANG,
PHRA MA DANG, NGAG 'KHYAL PA DANG, TSIG RTZUB MO DANG, BRNAB SEMS
DANG, GNOD SEMS DANG, LOG LTA DANG, CHAD SPANG BA DANG, DRAN PA
DANG, SHES

BZHIN DANG, BAG YOD PA LA GNAS PAR BYA'O, ,RIN PO CHE'I PHRENG BA
LAS, GSOD PA YIS NI TSE THUNG 'GYUR, ,RNAM PAR 'TSE BA GNOD PA
MANG, ,RKU BA YIS NI LONGS SPYOD PHONGS, ,BYI PO BYED PA DGRA
DANG BCAS, ,BRDZUN DU SMRA BAS SKUR PA STE, ,PHRA MA YIS NI BSHES
DANG 'BYE, ,TSIG

RTZUB KYIS NI MI SNYAN THOS, ,MA 'BREL PA YIS TSIG MI BTZUN,
,BRNAB SEMS YID LA RE BA 'JOMS, ,GNOD SEMS 'JIGS PA SBYIN PAR
BSHAD, ,LOG PAR LTA BAS LTA NGAN NYID, ,CHANG 'THUNG BA YIS BLO
'KHRUL TE, ,MA BYIN PAS NI DBUL BA NYID, ,LOG PAS 'TSO

BAS SLU BA STE, ,KHENGS PA YIS NI RIGS NGAN NYID, ,PHRAG DOG GIS
NI GZI CHUNG NYID, ,KHRO BAS KHA DOG NGAN PA NYID, ,MKHAS LA MI
'DRI BLUN PA NYID, ,MI NYID LA NI 'BRAS BU 'DI, ,KUN GYI DANG POR
NGAN 'GRO'O, ,MI DGE ZHES BYA DE DAG GI ,RNAM SMIN GRAGS PA GANG
YIN PA, ,

@3A *, ,DGE BA DAG NI THAMS CAD LA, ,'BRAS BU DE NI BZLOG STE
'BYUNG, ,CHAGS DANG ZHE SDANG GTI MUG DANG, ,DES BSKYED LAS NI MI
DGE BA, ,MA CHAGS ZHE SDANG GTI MUG MED, ,DES BSKYED LAS NI DGE
BA YIN, ,MI DGE BA LAS SDUG BSNGAL KUN, ,DE BZHIN

NGAN 'GRO THAMS CAD DO, ,DGE LAS BDE 'GRO THAMS CAD DANG, ,SKYE
BA KUN DU BDE BA DAG ,'BYUNG BA 'DI LA THE TSOM MED, ,YID DANG
LUS DANG NGAG GIS NI, ,MI DGE KUN LAS LDOG BYA ZHING, ,DGE LA
RTAG TU 'JUG PAR BYA, ,CHOS 'DI RNAM PA GNYIS SU BSHAD, ,CHOS
'DIS

DMYAL BA YI DAGS DANG, ,DUD 'GRO DAG LAS RNAM GROL ZHING, ,LHA
DANG MI YI NANG DAG TU, ,BDE DPAL RGYAL SRID RGYAS PA THOB, ,BSAM
GTAN TSAD MED GZUGS MED NI, ,TSANGS SOGS BDE BA MYONG BAR BYED,
,DE LTAR MTHO RIS CHOS 'DI DANG, ,DE YI 'BRAS BU MDOR

BSDUS PA'O, ,ZHES GSUNGS SO, ,DES NI MI DGE BA BCU LAS LOG CING
'KHOR BA LA YID SPRO BA BZLOG STE YID CHES PA'I DAD PA DANG DAD
PA'I DAD PA DANG, 'DOD PA'I DAD PA BRTAN PO BSKYED LA SROG GIS
BSDUS PA'I SEMS CAN THAMS CAD LA BYAMS PA DANG SNYING RJE SNGON
DU 'GRO BAS

SEMS CAN LA BLTA BA'I SEMS KYIS DKON MCHOG GSUM LA SNYING PO
BYANG CHUB LA THUG GI BAR DU SKYABS SU 'GRO BA DANG, DGE BA'I
BSHES GNYEN MKHAS PA DANG, BTZUN PA DANG, SNYING RJE DANG LDAN PA
DANG, CHOS DANG ZANG ZING LA SER SNA DANG PHRAG DOG MED CING BYA
BA LA YID GZHUNGS PA

DANG; SKYO BA MED CING RIGS DANG SPOBS PA DANG KHA DOG DANG LDAN
PA LA BYANG CHUB MCHOG TU SEMS BSKYED PAR BYA'O, ,DE NAS DAD PA
DANG, NGO TSA SHES PA DANG, KHREL YOD PA DANG, DRAN PA DANG, SHES
BZHIN DANG, BAG YOD PA LA GNAS TE, BYANG CHUB KYI SEMS DANG, SDOM
PA

DANG 'GAL BA'I LAS BRTAGS TE SPANG BAR BYA'O, ,SROG GIS BSDUS
PA'I SEMS CAN LA BYAMS PA DANG, SNYING RJE SNGON DU 'GRO BAS SROG
GCOD PA DANG, MA BYIN PAR LEN PA DANG, 'DOD PA LA PHYIN CI LOG PA
DANG, BRDZUN DANG, PHRA MA DANG, TSIG RTZUB DANG, NGAG 'KHYAL PA
DANG, BRNAB

@3B SEMS DANG, GNOD SEMS DANG, LOG LTA DANG, SHA DANG NYA DANG
CHANG DANG SGOG PA DANG LA PHUG DANG, RGYA SKYEGS KYI LAS DANG,
TIL GYI LAS DANG, ZHING LAS LA SOGS PA NI RTAG TU SPANG BAR
BYA'O, ,DGE SLONG DANG BYANG CHUB TU SEMS BSKYED PA DANG, DAM
TSIG DANG LDAN PA LA GUS PAR BYA

ZHING BRNYAS PAR MI BYA'O, ,SBYANGS PA'I YON TAN DANG LDAN ZHING
RANG LA RNAM PAR 'TSE BA LA BZOD PAR BYA'O, ,BYANG CHUB KYI SEMS
RGYUN DU BSGOM ZHING SMON LAM RGYA CHEN PO GDAB PAR BYA'O, ,BLA
MA DANG, DKON MCHOG DANG, PHAN 'DOGS PA DANG, SDUG BSNGAL BA
DANG, NAD PA DANG, NAD

G-YOG PA DANG, PHRA MA DANG, GLO BUR GYI MGRON PO DANG, BRAM ZE
LA ZAS DANG, GOS DANG, BTUNG BA DANG, SMAN DANG, RIN PO CHE DANG,
MAR ME DANG, DRI DANG, SPOS DANG, YO BYAD KYI DNGOS PO SBYIN
ZHING, LUS DANG BSOD NAMS KYI DNGOS PO THAMS CAD GTONG BA DANG,
CHOS DANG MI

'JIGS PA SBYIN PA DANG, GZHAN GYIS DGOS PA'I GROGS DANG NAD G-YOG
LA SOGS PA BYA'O, ,RIN PO CHE'I PHRENG BA LAS, GOM PA BDUN PA'I
DUS SU YANG, ,BDOG PA KUN GTONG SEMS 'CHANG BA, ,BYANG CHUB SEMS
DPA' RNAMS LA NI, ,BSOD NAMS MKHA' 'DRA DPAG

MED SKYE, ,GSUNG, RGYAL BA'I YUM LAS KYANG, RAB 'BYOR 'DI JI
SNYAM DU SEMS SHAR PHYOGS KYI NAM MKHA' TSAD GZUNG BAR SLA'AM,
RAB 'BYOR GYIS GSOL PA, BCOM LDAN 'DAS DE NI MA LAGS SO, ,RAB
'BYOR DE BZHIN DU BYANG CHUB SEMS DPA' GANG MI GNAS PAR SBYIN PA

YONGS SU GTONG BA DE'I BSOD NAMS KYI PHUNG PO YANG TSAD GZUNG BAR
SLA BA MA YIN NO, ,YANG DE NYID LAS, RAB 'BYOR 'DI LTA STE DPER
NA, MIG DANG LDAN PA'I MI ZHIG MUN PAR ZHUGS NA CI YANG MI MTHONG
BA DE BZHIN DU GANG DNGOS POR LTUNG BAS SBYIN PA YONGS SU GTONG
BA'I BYANG CHUB SEMS

DPAR BLTA'O, ,RAB 'BYOR 'DI LTA STE DPER NA NAM LANGS TE NYI MA
SHAR NAS MIG DANG LDAN PA'I MIS GZUGS RNAM PA SNA TSOGS DAG
MTHONG BA DE BZHIN DU GANG DNGOS POR MA LHUNG BAS SBYIN PA YONGS
SU GTONG BA'I BYANG CHUB SEMS DPAR BLTA'O ZHES GSUNGS SO, ,DES NA
GANG SBYIN PA DE

@4A *, ,'KHOR GSUM YONGS SU DAG PAR BYIN NA NYID BYANG CHUB SEMS
DPA' RNAMS KYIS PHYIN CI MA LOG PA'I SBYIN PA STE MYA NGAN LAS
'DAS PA'I RGYUR 'GYUR BA'O, ,DE YANG GTI MUG MED PA'I DGE BA'I
RTZA BA'O, ,DE BZHIN DU THOS PA DANG, BSAM PA DANG, BSGOM PA
DANG,

DKA' THUB LA GNAS PA DANG, GZHAN GYI GROGS BYED PA'I TSE LUS DANG
SEMS KYI SDUG BSNGAL BYUNG BA DANG DU BLANG BA DANG, DE BZHIN DU
BDAG GI PA LA GNOD PA MTHONG BA'I TSE GNYEN PO BSRAN THUB PAR BYA
BA DANG, GNOD PA BYED PA DANG, GNOD PA'I DNGOS PO DANG, GNOD BYA
RNAMS SGYU MA

LTA BU DANG STONG PAR SHES TE BZOD PA LA GNAS PAR BYA'O, ,DE LTAR
BZOD PA LA GNAS PA'I GANG ZAG NI 'DI NYID LA LUS DANG SEMS BDE BA
DANG, 'KHOR MANG BA DANG, LHA LA SOGS PA SRUNG BA DANG, TSE 'PHOS
NAS KYANG SANGS RGYAS KYI ZHING KHAMS DAG PAR SKYE BA DANG, RIGS
BZANG BA

DANG; GZUGS DANG KHA DOG BZANG BA DANG, NAD MED PA DANG, TSE RING
BA DANG, 'KHOR G-YOG BYAMS PA DANG, 'BYOR PA PHUN SUM TSOGS PAR
SKYE ZHING MTHO RIS LHA DANG MI'I RGYAL POR 'GYUR BA DANG, MTHAR
THUG MYA NGAN LAS 'DAS PA'I RGYUR 'GYUR RO, ,DE LTAR BZOD PA DANG
LDAN PA

DES LE LO DANG SNYOM LAS DANG ZHUM PA BSAL TE, DGE BA'I LAS LA
SEMS SPRO BA DANG YID GZHUNGS PAR BYA'O, ,LE LO DANG SNYOM LAS
DANG SEMS ZHUM PA LA GNAS NA SBYIN PA NAS SHES RAB KYI BAR DU MED
DO, ,BSDU BA'I DNGOS PO BZHI MED DO, ,SBYANGS PA'I YON TAN DANG
TSAD MED PA DANG DRAN PA

NYE BAR GZHAG PA DANG, YANG DAG PAR SPONG BA DANG, RDZU 'PHRUL
GYI RKANG BA DANG, DBANG PO LNGA DANG, BYANG CHUB KYI YAN LAG
BDUN DANG, 'PHAGS PA'I LAM YAN LAG BRGYAD THOB PA MED DO, ,DKON
MCHOG MCHOD PA DANG, GZHAN GYI GROGS BYA BA DANG, DGE BA'I BSHES
GNYEN BSTEN PA

MED DO, ,DE'I PHYIR NA DGE BA'I LAS LA DUS RTAG TU MGO DANG GOS
LA ME 'BAR BA GSOD PA BZHIN DU BYA'O, ,DKON MCHOG GSUM DANG BLA
MA DANG GROGS TSANGS PA MTSUNGS PAR SPYOD PA DANG, BSLAB PA LA
GUS PA BSKYED PAR BYA'O, ,SEMS CAN THAMS CAD LA PHA DANG MA DANG,
MKHAN

@4B PO DANG, SLOB DPON DANG, STON PA'I 'DU SHES BSKYED LA MA GUS
PA DANG, BRNYAS PA DANG, ZHE SDANG DANG, KHONG KHRO DANG, NGA
RGYAL DANG, KHYAD DU GSOD PA SPANG BA LA NAN TAN BYA BA DANG, DE
LTAR DGE BA LA LUS DANG NGAG DANG SEMS LAS SU RUNG NA LUS DANG
SEMS LDANG BA YANG BA DANG,

DGE BA'I TSOGS MANG PO DANG LDAN PAR 'GYUR RO, ,DE LTAR DGE BA LA
GNAS PA'I GANG ZAG LA LHA DANG, KLU DANG, GNOD SBYIN DANG, DRI ZA
DANG, LHA MA YIN DANG, NAM MKHA'I LDING DANG, LTO 'PHYE CHEN PO
LA SOGS PA DGA' ZHING GUS PA DANG SRUNG BA BYED PAR 'GYUR RO,
,DE'I PHYIR 'DUN PA

DANG DAD PA LA GNAS TE DGE BA'I BSHES GNYEN BSTEN PA DANG DE LA
DAM PA'I CHOS NYAN PA DANG TSUL BZHIN DU BSAM PA DANG, DE'I DON
YID LA BSGOM PA DANG, BLA MA DANG DKON MCHOG LA MCHOD PA DANG,
BSDU BA'I DNGOS PO BZHI DANG, 'PHAGS PA'I BDEN PA BZHI DANG, RJES
SU DRAN PA

DRUG DANG, 'PHAGS PA'I NOR BDUN YID LA BYA BA DANG, NGO TSA SHES
PA DANG, KHREL YOD PA LA GNAS TE BSLAB PA LA GUS PAR BYA BA DANG,
GZHAN GYI 'KHRUL PA LA MI BRTAG PA DANG, RANG GI 'KHRUL PA LA
BRTAG PA DANG, NGA RGYAL SPANGS TE ZHI ZHING DUL BA LA GNAS PAR
BYA BA DANG, DRAN

PA DANG SHES BZHIN LA GNAS TE, LUS DANG NGAG DANG YID KYI LAS DON
YOD PAR BYA BA DANG, DBEN PA LA GNAS TE ZHI GNAS DANG LHAG MTHONG
BSGOM PA DANG, 'KHOR BA'I SKYON DANG MYA NGAN LAS 'DAS PA'I YON
TAN YID LA BYA BA DANG, CHOS THAMS CAD SGYU MA LTA BU DANG, CHU
ZLA LTA BU DANG, MIG

YOR LTA BU DANG, SMIG RGYU LTA BU DANG, RMI LAM LTA BU DANG, BRAG
CA LTA BU DANG, DRI ZA'I GRONG KHYER LTA BU DANG, MIG 'PHRUL LTA
BU DANG, 'JA' TSON LTA BU DANG, GLOG LTA BU DANG, CHU'I CHU BUR
LTA BU DANG, ME LONG GI GZUGS BRNYAN LTA BU STE, SGYU MA'I DPE
BCU GNYIS LTA BUR YID LA BYA BA DANG,

RANG BZHIN GYIS 'OD GSAL ZHING SKYE BA MED PAR YID LA BYA'O, ,DE
LTAR DGE BA LA SPRO BA DANG, 'DUN PA DANG, DAD PAR GYUR PA'I GANG
ZAG DES 'KHOR BA'I RTZA BA 'JIG RTEN GYI CHOS BRGYAD LA ME DANG,
MTSON DANG, DUG DANG, ZUG RNGU LTA BU'I 'DU SHES BSKYED PA TING
NGE 'DZIN DANG RJES SU

@5A *, ,MTHUN PA'I GNAS SU ZAS KYI TSOD RIG PA DANG, SROD DANG
THO RANGS MI NYAL BAR RNAL 'BYOR LA BRTZON PAR BYA'O, ,DE YANG
YID DU 'ONG BA'I SEMS CAN NAS PHYOGS BCU'I SEMS CAN THAMS CAD LA
BYAMS PA DANG SNYING RJE RGYUN MA CHAD PAR RTAG TU GUS PAR BSGOM
PAR

BYA'O; ,BYAMS PA DANG SNYING RJES RGYUD BRLAN NA ZHE SDANG DANG
KHONG KHRO ZHI BAR 'GYUR RO, ,'PHAGS PA KLU SGRUB KYI ZHAL NAS
KYANG BYAMS PA'I PHAN YON GSUNGS PA, RO DANG LDAN PA'I KHA ZAS
DAG ,NYIN RE DUS GSUM BYIN PA BAS, ,BYAMS PA YUD TZAM THANG CIG
GI ,BSOD NAMS GANG

LA CHAR MI PHOD, ,LHA MI BYAMS PAR 'GYUR BA DANG, ,DE DAG KYANG
NI BSRUNG BA DANG, ,YID BDE BA DANG BDE MANG DANG, ,DUG DANG
MTSON GYIS GNOD MED DANG, ,'BAD PA MED PAR LONGS SPYOD THOB,
,TSANGS PA'I 'JIG RTEN SKYE 'GYUR TE, ,GAL TE GROL BAR MA GYUR
KYANG, ,BYAMS

CHOS YON TAN BRGYAD THOB BO, ,ZHES GSUNGS SO, ,GZHAN YANG BYAMS
PA DANG SNYING RJE'I PHAN YON NI ZLA BA SGRON MA'I MDO DANG CHOS
YANG DAG PAR SDUD PA'I MDO LAS SHES PAR BYA'O; ,GZHAN YANG RANG
DANG GZHAN GYI LUS MI GTZANG BA'I 'DU SHES RGYUN MA CHAD PAR DUS
RTAG TU YID LA

BYA'O; ,DE LTAR YANG RIN PO CHE'I PHRENG BA LAS GSUNGS PA, BUD
MED CHAGS PA PHAL CHER NI, ,BUD MED GZUGS GTZANG SEMS LAS BYUNG,
,BUD MED LUS LA DON DU NI, ,GTZANG BA CUNG ZAD YOD MA YIN, ,KHA
NI KHA CHU RUL BA DANG, ,SO RKYAG MI GTZANG SNOD YIN NO, ,SNA NI

RNAG SNA BAS SNA CHU'I SNOD, ,MIG NI MIG RDUL MCHI MA'I SNOD,
,LTO BA'I KHONG NI BSHANG GCI DANG, ,GLO BA MCHIN PA'I SNOD YIN
NO, ,RMONGS PAS BUD MED MA MTHONG BA, ,DE YI LUS LA CHAGS PAR
BYED, ,MI SHES 'GA' ZHIG MI GTZANG BA'I, ,BUM PA BRGYAN LA CHAGS
PA LTAR, ,

'JIG RTEN MI SHES RMONGS PA YIS, ,BUD MED RNAMS LA DE BZHIN NO,
,LUS RUL SHIN TU DRI NGA BA, ,CHAGS BRAL RGYU NI GANG YIN PA, ,DE
LA'ANG 'JIG RTEN CHES CHAGS NA, ,GANG GIS 'DOD CHAGS BRAL BAR
'GYUR, ,JI LTAR BSHANG GCI BCER BA LA, ,KHYI PHAG RAB TU CHAGS PA
LTAR,,

@5B DE BZHIN BSHANG GCI BCER BA LA, ,'DOD LDAN RNAMS NI CHAGS PAR
'GYUR, ,LUS KYI GRONG KHYER MI GTZANG BA, ,'BYUNG BA'I BU GA DOD
PA GANG, ,DE NI SKYE BO BLUN PO YIS, ,DGA' BA'I DON DU NYE BAR
BRTAGS, ,KHYOD RANG NYID KYIS BSHANG GCI SOGS, ,SO SOR MI GTZANG

MTHONG NAS NI, ,DE 'DUS LUS LA JI LTA BUR, ,YID DU 'ONG BA NYID
DU 'GYUR, ,KHRAG DANG KHU BA 'DRES PA YI, ,SA BON MI GTZANG
SNYING POS SKYED, ,MI GTZANG GZUGS SU SHES BZHIN DU, ,'DI LA 'DOD
PA GANG GIS CHAGS, ,MI GTZANG PHUNG PO DE'I RLAN GYIS, ,BRLAN PA

PAGS PAS G-YOGS PA GANG, ,NYAL BA DE NYID BUD MED DANG, ,LTO BA
SPRAD DE NYAL BAR ZAD, ,GZUGS BZANG BA'AM GZUGS NGAN NAM, ,RGAN
NAM YANG NA GZHON YANG RUNG, ,BUD MED GZUGS KUN MI GTZANG NA,
,KHYOD CHAGS KHYAD PAR GA LA SKYE, ,GAL TE MI GTZANG KHA

DOG BZANG, ,SHIN TU GSAL LA DBYIBS LEGS KYANG, ,DE LA CHAGS PAR
MI 'OS LTAR, ,BUD MED GZUGS LA 'ANG DE BZHIN NO, ,KHONG RUL PHYI
ROL PAGS PAS G-YOGS, ,RO MYAGS 'DI YI RANG BZHIN NI, ,SHIN TU MI
BZAD SNANG BZHIN DU, ,MI GTZANG BAR NI MTHONG

MA GYUR, ,MI GTZANG GANG BA'I BUM PA 'DI, ,PHYI ROL BKRA YANG
SMAD PA LTAR, ,MI GTZANG BA YI RANG BZHIN LUS, ,MI GTZANG GANG BA
CIS MI SMAD, ,JI LTAR BUD MED GZUGS MI GTZANG, ,KHYOD KYI RANG
LUS DE DANG 'DRA, ,DE BAS PHYI DANG NANG NYID LA, ,'DOD CHAGS
BRAL BA

RIGS MIN NAM, ,RMA DGU DAG NAS 'DZAG PA CAN, ,BDAG NYID MNGON SUM
'KHRU BYED KYANG, ,LUS MI GTZANG BAR MI RTOGS NAS, ,KHYOD LA
BSHAD PAS CI ZHIG PHAN, ,ZHES GSUNGS SO, ,GZHAN YANG SHES RAB KYI
PHA ROL TU PHYIN PA'I MDO DANG DKON MCHOG SPRIN GYI MDO LAS

KYANG SHES PAR BYA'O, ,S'A LU LJANG PA'I MDO LAS 'BYUNG BA BZHIN
DU PHYI RTEN CING 'BREL PAR 'BYUNG BA DANG, NANG RTEN CING 'BREL
PAR 'BYUNG BA YANG SHES RAB KYI MIG GIS BLTA BAR BYA'O, ,DE LTAR
BYAMS PA DANG, SNYING RJE DANG, MI SDUG PA DANG, RTEN CING 'BREL
PAR 'BYUNG BA'I DON

@6A *, ,YID LA BYED PA'O, ,'OG NAS LHAG MTHONG BSGOM PA'I DUS SU
YANG MDOR NA TING NGE 'DZIN THAMS CAD KYI NYES PA DRUG YOD DE, LE
LO DANG, DMIGS PA BRJED PA DANG, BYING BA DANG, RGOD PA DANG, MI
RTZOL BA DANG RTZOL BA'O, ,DE RNAMS KYI GNYEN

POR SPONG BA'I 'DU BYED BRGYAD BSGOM MO, ,'DI LTA STE DAD PA
DANG, 'DUN PA DANG, BRTZON 'GRUS DANG, SHIN TU SBYANGS PA DANG,
DRAN PA DANG, SHES BZHIN DANG, SEMS PA DANG, BTANG SNYOMS SO, ,DE
LA GONG MA BZHI NI LE LO'I GNYEN PO YIN TE, 'DI LTAR TING NGE
'DZIN GYI YON

TAN DAG LA MNGON PAR YID CHES PA'I MTSAN NYID DANG LDAN PA'I DAD
PAS RNAL 'BYOR PA RNAMS DE LA 'DOD PA SKYE'O, ,DE NAS 'DOD PAS
BRTZON 'GRUS RTZOM MO, ,DE BRTZON 'GRUS KYI STOBS KYIS LUS DANG
SEMS LAS SU RUNG BA NYID DU BYED DO, ,DE NAS LUS DANG SEMS SHIN
TU

SBYANGS PAR GYUR PAS LE LO LDOG STE, DE BAS NA DAD PA LA SOGS PA
NI LE LO SPONG BA'I GNYEN PO'O, ,DRAN PA NI DMIGS PA BRJED PA'I
GNYEN PO'O, ,SHES BZHIN NI BYING BA DANG RGOD PA'I GNYEN PO STE,
BYING BA DANG RGOD PA YANG DAG PAR RTOGS PA'I PHYIR RO, ,BYING BA
DANG RGOD PA RAB

TU MA ZHI BA'I DUS NA MI RTZOL BA'I GNYEN PO STE, DE'I GNYEN POR
SEMS PA BSGOM MO, ,BYING BA DANG RGOD PA RAB TU ZHI STE GANG GI
TSE SEMS RNAL DU 'JUG PA DE'I TSE RTZOL BA NYES PA YIN TE, DE'I
GNYEN POR DE'I TSE BTANG SNYOMS BSGOM MO, ,SPONG BA'I 'DU BYED
BRGYAD PO DE DAG DANG

LDAN NA TING NGE 'DZIN SHIN TU SKYON MED PAR 'GYUR RO, ,TING NGE
'DZIN LA SKYON MED NA RDZU 'PHRUL LA SOGS PHAN YON RNAMS SGRUB
PAR BYED DO, ,DE LTAR SEMS LAS SU RUNG BAR GYUR PA DES BDEN PA
GNYIS KYI DON LA 'JUG PAR BYA STE, DBU MA RTZA BA LAS GSUNGS PA,
SANGS RGYAS

RNAMS KYIS CHOS BSTAN PA, ,BDEN PA GNYIS LA YANG DAG BRTEN, ,'JIG
RTEN KUN RDZOB BDEN PA DANG, ,DE BZHIN DON DAM BDEN PA'O, ,GANG
GIS BDEN PA GNYIS PO YI, ,RNAM DBYE RNAM PAR MI SHES PA, ,DE DAG
SANGS RGYAS BSTAN PA YI, ,ZAB MO DE DAG RNAM MI

@6B SHES; ,ZHES GSUNGS SO, ,DE LA KUN RDZOB KYI BDEN PA NI RNAM
PA GNYIS TE, YANG DAG PA'I KUN RDZOB DANG, LOG PA'I KUN RDZOB BO,
,DE LA YANG DAG PA'I KUN RDZOB NI MA BRTAGS NA NYAMS DGA' BA DON
BYED NUS PA'I DNGOS PO'O, ,LOG PA'I KUN RDZOB NA SNANG BZHIN DU
DON

BYED PAS STONG PA'I PHYIR RO, ,DON DAM PA'I BDEN PA NI RANG BZHIN
GYIS RNAM PAR DAG PA SPROS PA'I MTHA' DANG BRAL BA, SKYE BA DANG
GNAS PA DANG 'GAG PAS STONG PAS BRJOD DU MED PA DBYIBS DANG BRAL
BA'O, ,DE LTAR DRI MA MED PAR GRAGS PA'I MDO LAS KYANG, GZUGS KYI
RANG

BZHIN NI STONG PA STE BSHIG PAS STONG PA NI MA YIN NO, ,DE BZHIN
DU TSOR BA NAS RNAM PAR SHES PA'I BAR DU BSHIG PAS STONG PA NI MA
YIN TE, RANG BZHIN DANG BRAL BA'I PHYIR RO ZHES GSUNGS SO, ,GSANG
BA 'DUS PA'I RGYUD LAS KYANG, RANG SEMS GZOD NAS MA SKYES PA,
,STONG PA

NYID KYI RANG BZHIN NO, ,ZHES GSUNGS SO, ,CHOS YANG DAG PAR SDUD
PA'I MDO LAS KYANG GSUNGS TE, CHOS THAMS CAD NI DMIGS PA MED PA
STE DE LA RNAM PAR SHES PA MI 'JUG GO, ,YANG DE NYID LAS, BCOM
LDAN 'DAS CHOS THAMS CAD MI MTHONG BA NI YANG DAG PA MTHONG BA'O
ZHES

GSUNGS SO, ,DE LTAR CHOS THAMS CAD RANG BZHIN MED PA YIN NA 'JIG
RTEN MTHA' DAG NAM MKHA'I ME TOG DANG 'DRA BAR 'GYUR TE, DE'I
PHYIR MTHONG BA DANG, THOS PA DANG, BYE BRAG PHYED PA DANG,
'PHAGS PA DANG 'PHAGS PA MA YIN PA'I THA SNYAD LA SOGS PA MED PAR
'GYUR RO ZHE NA

KLAN KA 'DI NI SNYING PO YOD PA MA YIN TE, DNGOS PO RNAMS KYI
RANG BZHIN NI, ,RIGS PA'I LAM GYI RJES 'BRANG BAR, ,GZHAN DAG
'DOD PA SEL BAR BYED, ,DE PHYIR RGOL BA NGAN GNAS MED, ,YOD DANG
MED PA GANG YANG RUNG, ,KHAS MI LEN PA GANG YIN PA, ,SUS KYANG
KLAN KA

BYA MI NUS, ,BYIS PA'I GNAS SKABS NAS BZUNG STE THAMS CAD MKHYEN
PA'I YE SHES KYI BAR DU SNANG BA NYAMS SU MYONG BA GANG MA BRTAGS
NA NYAMS DGA' BA'I DNGOS PO NI KHO BOS BKAG PA MED DE, SER SKYA
LA SOGS PAS BRTAGS PA GANG YIN PA DE NI MED DO, ,DE'I PHYIR CHOS
THAMS CAD RANG

@7A *, ,BZHIN MED PAR SMRA BA 'DI NI STONG PA NYID KYI DON LOG
PAR MTHONG BA MA YIN NO, ,DE PHYIR YANG DAG NYID DU NA, ,DNGOS PO
GANG YANG GRUB PA MED, ,DE PHYIR DE BZHIN GSHEGS RNAMS KYIS,
,CHOS RNAMS THAMS CAD MA SKYES GSUNGS, ,DNGOS PO RNAMS NI RNAM

DPYAD NA, ,DE DANG DE LA GCIG NYID MED, ,GANG LA GCIG NYID YOD
MIN PA, ,DE LA DU MA NYID KYANG MED, ,YANG DAG PAR GRUB PA'I
DNGOS PO GANG YANG MED DE GCIG DANG DU MA'I RANG BZHIN DANG BRAL
BA'I PHYIR RO, ,GCIG DANG DU MA MA GTOGS PAR, ,RNAM PA GZHAN DANG
LDAN PA YI,

DNGOS PO MI RUNG 'DI GNYIS NI, ,PHAN TSUN SPANGS TE GNAS PHYIR
RO, ,DE'I PHYIR NA YANG DAG PAR NA SKYE BA DANG GNAS PA DANG 'GAG
PA YANG YOD PAR MI 'GYUR RO, ,DE LTA BAS NA BLO GROS RGYA MTSOS
BSTAN PA LAS GSUNGS PA, GANG DAG RTEN CING 'BREL 'BYUNG BA, ,DE
DAG DNGOS

NYID CI YANG MIN, ,GANG DAG NGO BO NYID MED PA, ,DE DAG GANG
DU'ANG 'BYUNG BA MED, ,CES GSUNGS SO, ,GLANG PO'I RTZAL GYI MDO
LAS KYANG, GANG ZHIG SKYES PAR GYUR PA YI, ,CHOS DE GANG YANG MI
DMIGS NA, ,'BYUNG BA MED PA'I CHOS RNAMS LA, ,BYIS PA DAG NI
'BYUNG

BAR 'DOD, ,CES GSUNGS SO, ,YANG SMRAS PA, BDAG DANG GZHAN SMRAS
DNGOS 'DI DAG ,RANG LAS MA YIN GZHAN LAS MIN, ,GNYIS LAS MA YIN
RGYU MED MIN, ,DNGOS PO GANG DANG GANG YANG NI, ,SKYE PA NAM YANG
YOD MA YIN, ,DE LTAR MA SKYES NGO BO LA, ,SUS KYANG KLAN

KA BYA RU MED, ,DKON MCHOG 'BYUNG GNAS KYI MDO LAS KYANG, GANG LA
RANG BZHIN YOD PA MA YIN TE, ,RANG BZHIN MED PAS GZHAN RKYEN JI
LTAR 'GYUR, ,RANG BZHIN MED PAS GZHAN GYIS JI LTAR BSKYED, ,CES
GSUNGS SO, ,YAB DANG SRAS MJAL BA'I MDO LAS KYANG

GSUNGS PA, CHOS GANG LA RANG BZHIN MA MCHIS PA DE NI DNGOS PO MA
MCHIS PA'O, ,GANG LA DNGOS PO MA MCHIS PA DE YONGS SU MA GRUB
PA'O, ,GANG YONGS SU MA GRUB PA DE NI MI SKYED PA'O, ,GANG MI
SKYE BA DE NI MI 'GAG PA'O, ,GANG MA SKYES MA 'GAGS PA DE NI 'DAS
PA ZHES BGYI BAR

@7B GDAGS PA MA LAGS, MA 'ONGS PA DANG DA LTAR BYUNG BA ZHES
GDAGS PAR BGYI BA MA LAGS SO, ,DE LTAR NA DON DAM PAR NI DNGOS PO
DANG DNGOS PO MED PA DANG, SKYE BA DANG MI SKYE BA DANG, STONG PA
DANG MI STONG PA LA SOGS PA'I SPROS PA'I DRA BA MTHA' DAG DANG
BRAL BA'O, ,DE PHYIR

RTAG CHAD LTA BA RNAMS, ,GZHUNG 'DI LA NI RING DU SPANGS, ,DE
YANG KUN RDZOB KYI BDEN PA LA BRTEN NAS NI RGYU MTHUN PA'I 'BRAS
BU 'BYUNG STE, RGYU RNAM PAR DAG PA LAS NI 'BRAS BU RNAM PAR DAG
PA 'BYUNG STE, DAD PA DANG, 'DUN PA DANG, NGO TSA SHES PA DANG,
KHREL YOD PA DANG,

BAG YOD PA LA GNAS TE, SBYIN PA NAS SHES RAB KYI BAR LA SLOB PA
DANG, BSDU BA'I DNGOS PO DANG, TSAD MED PA DANG, SBYANGS PA'I YON
TAN LA NAN TAN BYED PA DANG, DRAN PA NYE BAR GZHAG PA DANG, YANG
DAG PAR SPONG BA DANG, RDZU 'PHRUL GYI RKANG PA LA SOGS PA LA NAN
TAN BYED PA

NI 'KHOR LOS SGYUR BA'I RGYAL PO DANG, TSANGS PA DANG, BRGYA BYIN
DANG, NYAN THOS KYI BYANG CHUB DANG, RANG SANGS RGYAS KYI BYANG
CHUB DANG, BLA NA MED PA YANG DAG PAR RDZOGS PA'I SANGS RGYAS
THOB PAR 'GYUR TE, DPER NA SA BON GRUNG PO LA SOGS PA LAS 'BRAS
BU 'BYUNG BA BZHIN NO

ZHES GSUNGS SO, ,RGYU RNAM PAR MA DAG PA GANG ZHE NA, DE YANG
BCOM LDAN 'DAS KYIS RDO RJE PHRENG BA'I RGYUD LAS GSUNGS PA,
GSANG BA PA'I BDAG PO NYON CIG ,LUS KYI NYES PAR SPYOD PA NI RNAM
PA GSUM MO, ,NGAG GI NYES PAR SPYOD PA NI RNAM PA BZHI'O, ,YID
KYI NYES PAR SPYOD PA

NI RNAM PA GSUM STE, DE DAG GIS SEMS CAN DMYAL BAR LTUNG BAR
'GYUR RO, ,PHYAG NA RDO RJES GSOL BA, LUS KYI NYES PAR SPYOD PA
DANG, NGAG GI NYES PAR SPYOD PA DANG, YID KYI NYES PAR SPYOD PA
DU ZHIG MCHIS PA BCOM LDAN 'DAS KYIS BSHAD DU GSOL, BDE BAR

GSHEGS PA BSHAD DU GSOL, BCOM LDAN 'DAS KYIS BKA' STZAL PA, GSANG
BA PA'I BDAG PO NYES PAR SPYOD PA DE NYID NI LCI BAR GYUR BA DANG
THA MAL PA RNAMS TE, DE LA PHA DANG, MA DANG, BLA MAR GYUR PA LA
SOGS PA LA GSOD PA DANG, BRDEG PA NI NYES PAR SPYOD PA LCI BA'O,,

@8A *, ,SROG GCOD PA LA SOGS PA MI DGE BA'I LAS KYI LAM RNAMS NI
NYES PAR SPYOD PA THA MAL PA'O, ,NGAG GI NYES PAR SPYOD PA GANG
ZHE NA, DAM PA'I CHOS SPONG BA DANG, LHA RNAMS LA TSIG RTZUB MO
SMRA BA DANG, PHA MA DANG BLA MAR GYUR PA LA SOGS PA RNAMS

LA TSIG NGAN PA SMRA BA NI NGAG GI NYES PA LCI BA'O, ,SKYES BU
'GA' ZHIG GANG ZAG DAD PAS NAN TAN NYAMS SU LEN CING DGE BA RTZOM
PA'I GTAM GYI SKABS DE NI 'JIG RTEN PHA ROL MED DO ZHES BYA BA'I
RGYA CHE BA'I TSIG 'JIG RTEN LAS 'DAS PA'I BRDZUN SMRA BAS DGE
BA'I LAS KYI BAR CHAD

BYED PA DANG, TSIG 'KHYAL PA SMRA BA DANG, LKOG 'PHYAS BYED PA
DANG, MI DGE BA'I LAS KYI LAM GYI GTAM RNAMS NI NGAG GI NYES PAR
SPYOD PA THA MAL PA'O, ,YID KYI NYES PAR SPYOD PA NI BLA MA DANG,
PHA DANG MA DANG THEG PA CHEN PO LA ZHUGS PA'I SEMS CAN RNAMS
YANG DAG PAR SPONG

BA LA ZHUGS PA DANG, YANG DAG PAR RDZOGS PA'I SANGS RGYAS LA NGAN
SEMS PA DANG, GNOD PAR SEMS PA NI YID KYI NYES PAR SPYOD PA LCI
BA'O, ,DUD 'GRO LA SOGS PA THA MAL PA'I SEMS CAN RNAMS LA NGAN
SEMS DANG GNOD PAR SEMS PA NI THA MAL PA'O ZHES GSUNGS SO,,

DE LTAR 'BRAS BU NI RGYU'I RJES SU 'JUG PA'I PHYIR NA DGE BA LA
'JUG CING MI DGE BA LAS LDOG PAR BYA'O, ,DA NI MING LA MNGON PAR
ZHEN PA RNAMS KYI 'KHRUL PA BSAL BA'I PHYIR DON DAM PA'I BDEN
PA'I MING GI RNAM GRANGS 'GA' ZHIG LA 'JUG PAR BYA STE, DE LA
DANG PO 'OD GSAL BA

DANG; THAMS CAD STONG PA DANG, DNGOS PO MED PA DANG, SNANG BA MED
PA DANG, BDAG MED PA DANG, MYA NGAN LAS 'DAS PA DANG, SROG MED PA
DANG, GANG ZAG MED PA DANG, GSO BA MED PA DANG, SKYE BA MED PA
DANG, 'GAG PA MED PA DANG, YI GE MED PA DANG, TSIG MED PA DANG,

BRJOD DU MED PA DANG, BSAM GYIS MI KHYAB PA DANG, MTHA' YAS PA
DANG, GRANGS MED PA DANG, DBANG PO LAS 'DAS PA DANG, GNAS MED PA
DANG, MTSAN NYID MED PA DANG, 'DUS MA BYAS PA DANG, MTSAN MA MED
PA DANG, ZAD PA MED PA DANG, SGRIB PA MED PA DANG, TSUL

@8B GCIG PA DANG, ZHI BA DANG, NAM MKHA' DANG MNYAM PA DANG, RANG
BZHIN GYIS DAG PA DANG, THOG MA MED PA DANG, DBUS MED PA DANG,
THA MA MED PA DANG, 'GRO BA MED PA DANG, 'ONG BA MED PA DANG,
RING PO MA YIN PA DANG, NYE BA MA YIN PA STE, DE LTAR RTOGS PAR
DKA' BA'I

GNAS SO, ,DE'I PHYIR GSANG BA 'DUS PA'I RGYUD LAS KYANG, BYANG
CHUB KYI SEMS NI DE BZHIN GSHEGS PA THAMS CAD KYI YE SHES 'BYUNG
BA MED PA'I GNAS LTA BU STE, BYANG CHUB KYI SEMS DE YANG LUS LA
MI GNAS, NGAG LA MI GNAS, SEMS LA MI GNAS SO, ,CHOS GANG

KHAMS GSUM NA MI GNAS PA DE SKYE BA YANG MED, 'GAG PA YANG MED PA
STE, 'DI NI YE SHES 'BYUNG BA'I GNAS SO ZHES GSUNGS SO, ,DE LTAR,
GZOD NAS ZHI ZHING MA SKYES PA'I, ,RANG BZHIN DAG PA'I CHOS NYID
LA, ,BYIS PA'I BLO DANG LDAN PA RNAMS, ,YOD DANG MED PAR RTOG

PAR BYED, ,CES GSUNGS SO, ,DE'I PHYIR BYIS PA SO SO'I SKYE BO
THOG MA MED PA NAS SGRO 'DOGS PA DANG SKUR PA 'DEBS PAS DKRUGS
SHING LOG PA'I LTA BA CAN GYIS DAG PA'I CHOS KYI DBYINGS 'OD GSAL
BA'I DON RTOGS PAR DKA' BA'I PHYIR NA SGYU MA RNAM PAR DAG PA YID
LA BYA'O, ,

PHUNG PO KHAMS DANG SKYE MCHED RNAMS, ,GZUGS BRNYAN LTA BUR YONGS
SHES NA, ,YUL GYI 'DOM LA MI CHAGS SO, ,DE LTAR YANG SHES RAB KYI
PHA ROL TU PHYIN PA BRGYAD STONG PA LAS GSUNGS PA, RAB 'BYOR GYIS
SMRAS PA, LHA'I BU DAG MYA NGAN LAS 'DAS PA YANG RMI LAM LTA BU
SGYU

MA LTA BUR NGA SMRA'O, ,MYA NGAN LAS 'DAS PA LAS KYANG CHES LHAG
PA'I CHOS GZHAN ZHIG YOD KYANG DE YANG SGYU MA LTA BU RMI LAM LTA
BU ZHES GSUNGS SO, ,DE BZHIN DU RGYAL BA SKYED MA LAS KYANG,
GZUGS NAS RNAM PA THAMS CAD MKHYEN PA'I YE SHES KYI BAR DU SGYU
MA LTA BU RMI LAM LTA BUR

GSUNGS SO, ,DE LTAR YE SHES RDO RJE KUN LAS BTUS PA ZHES BYA BA
RNAL 'BYOR CHEN PO'I RGYUD LAS KYANG GSUNGS PA, SEMS DANG SEMS
LAS BYUNG BA'I RNAL 'BYOR CHEN PO NI BDE BA CHEN PO'I TING NGE
'DZIN TO, ,DE NI SGYU MA'I DPES NYE BAR MTSON PA STE, DE BAS NA
SANGS RGYAS KYI ZHING

@9A *, ,GANGG'A'I KLUNG GI BYE MA SNYED KYI DE BZHIN GSHEGS PA
THAMS CAD NI SGYU MA LTA BU DANG, CHU ZLA LTA BU DANG, MIG YOR
LTA BU DANG, SMIG RGYU LTA BU DANG, RMI LAM LTA BU DANG, BRAG CA
LTA BU DANG, DRI ZA'I GRONG KHYER DANG, MIG 'PHRUL DANG, 'JA'
TSON DANG, GLOG

DANG; CHU'I CHU BUR DANG, ME LONG GI GZUGS BRNYAN TE, SGYU MA'I
DPE BCU GNYIS KYIS BDE BA CHEN PO'I TING NGE 'DZIN NYE BAR MTSON
PAR 'GYUR BA YIN TE, DE LTAR PHYOGS BCU'I 'JIG RTEN GYI KHAMS NA
GNAS PA'I DE BZHIN GSHEGS PA THAMS CAD 'KHOR BA JI SNYED PA'I BAR
DU SGYU MA

LTA BU'I TING NGE 'DZIN GYIS BZHUGS NAS SANGS RGYAS KYI ZHING NAS
SANGS RGYAS KYI ZHING DU SEMS CAN GYI DON MDZAD DO ZHES GSUNGS
SO, ,DPAL GSANG BA 'DUS PA'I RGYUD LAS KYANG GSUNGS PA, KYE BCOM
LDAN 'DAS DE BZHIN GSHEGS PA THAMS CAD RMI LAM 'DI NI BDAG GIS
KHAMS

GSUM DU RMI LAM MTHONG BAR BYA'O SNYAM DU MI SEMS SO, ,RMI LAM
YANG BDAG GIS RMI LAM MTHONG NGO SNYAM DU MI SEMS TE, KHAMS GSUM
GYI BYA BA DE RNAMS KYANG RMI LAM LTA BU RMI LAM DANG 'DRA BA RMI
LAM LAS BYUNG BA'O, ,DE BZHIN DU DE BZHIN GSHEGS PA THAMS CAD
DANG BYANG CHUB

SEMS DPA' RNAMS DANG SEMS CAN THAMS CAD RMI LAM LTA BU BDAG MED
PA'O, ,SROG MED PA'O, ,GANG ZAG MED PA'O ZHES GSUNGS SO, ,GLANG
PO'I RTZAL GYI MDO LAS KYANG, SH'A RI'I BU 'DI JI SNYAM DU SEMS,
GANG CHOS RNAMS KYI NGO BO NYID SHES PA DE YOD PA YIN NAM, 'ON TE

MED PA YIN, GSOL BA, BCOM LDAN 'DAS GANG CHOS THAMS CAD KYI NGO
BO NYID 'TSAL BA DE NI SGYU MA'I NGO BO NYID 'TSAL LO, ,DE CI'I
SLAD DU ZHE NA, BCOM LDAN 'DAS KYIS CHOS THAMS CAD SGYU MA NGO BO
NYID DO ZHES BSTAN PA'I SLAD DU STE ZHES GSUNGS SO, ,YAB DANG
SRAS MJAL

BA'I MDO LAS KYANG, ME LONG YONGS SU DAG PA LA, ,JI LTAR RANG
BZHIN MED PA YI, ,GZUGS BRNYAN SNANG BA DE BZHIN DU, ,LJON PA
CHOS RNAMS SHES PAR GYIS, ,ZHES GSUNGS SO, ,RIGS PA DRUG CU PA
LAS KYANG, DNGOS PO GZUGS BRNYAN LTA BUR NI, ,YE SHES MIG GIS

@9B RAB MTHONG NA, ,BDAG NYID CHEN PO DE DAG NI, ,YUL GYI 'DAM LA
MI CHAGS SO, ,ZHES GSUNGS SO, ,THEG PA CHEN PO NYI SHU PA LAS
KYANG, DNGOS PO RNAMS KYI RANG BZHIN NI, ,GZUGS BRNYAN DANG NI
MTSUNGS PAR 'DOD, ,CES GSUNGS SO, ,RIN CHEN PHRENG BA LAS KYANG

GSUNGS PA, SO SO'I SKYE BO LA GSANG BA, ,GANG YIN DE NI ZAB PA'I
CHOS, ,'JIG RTEN SGYU MA LTA BU NYID, ,SANGS RGYAS BSTAN PA BDUD
RTZI YIN, ,JI LTAR SGYU MA'I GLANG PO LA, ,SKYE DANG 'JIG PA NYID
SNANG YANG, ,DE LA DON GYIS YANG DAG TU, ,SKYE DANG 'JIG PA NYID
MED LTAR, ,DE

BZHIN SGYU 'DRA'I 'JIG RTEN LA, ,SKYE DANG 'JIG PA NYID SNANG
YANG, ,DAM PA'I DON DU SKYE BA DANG, ,'JIG PA NYID NI YOD MA YIN,
,JI LTAR SGYU MA'I GLANG PO NI, ,GANG NAS MI 'ONG GANG MI 'GRO,
,SEMS RMONGS TZAM DU ZAD PAS NA, ,YANG DAG NYID DU GNAS PA MED,
,DE BZHIN SGYU

'DRA'I 'JIG RTEN NI, ,GANG NAS MA 'ONGS GAR MI 'GRO, ,SEMS RMONGS
TZAM DU ZAD PAS NA, ,YANG DAG NYID DU GNAS PA MED, ,CES GSUNGS
SO, ,DE LTAR PHUNG PO DANG KHAMS DANG SKYE MCHED RNAMS NI SGYU
MA'I RANG BZHIN TE, SGYU MA'I RNAL 'BYOR YID LA BYED PA'I GANG
ZAG NI NYON MONGS PA

MED PA DANG, LAS DANG, SDUG BSNGAL LAS GROL BAR 'GYUR TE, RIM
GYIS SGYU MA'I RANG BZHIN STONG PAR SHES PA 'BYUNG STE, DE LTA
BAS NA CHOS THAMS CAD SGYU MA LTA BUR YID LA BYAS NA YE SHES SGYU
MA LTA BU NYID THOB PAR 'GYUR RO, ,DE LTA BAS NA LUS DANG NGAG
DANG SEMS SGYU MA LTA BUS NYON

MONGS PA DANG LAS DANG SDUG BSNGAL SGYU MA LTA BU LAS LOG LA,
TSOGS GNYIS SGYU MA LTA BU LA 'JUG NA 'KHOR BA SGYU MA LAS THAR
BAR BYED PA 'DI NI YANG DAG PA'I LAM MO, ,DE LTAR NA SGYU MA'I
DPE BRGYAD DAM BCU GNYIS LA BRTEN TE 'JUG PAR BYA'O, ,BYIS PA SO
SO'I SKYE BO SHES RAB KYI MTHU

CHUNG BA RNAMS KYIS LAM MA NOR BAR 'JUG PA'I RIM PA DANG, LAM GYI
NGO BO MI SHES PA RNAMS KYI DON DU BLA MA DANG MDO SDE DANG RGYUD
SDE LA BRTEN NAS GZHUNG DU BKOD PA'O, ,THEG CHEN DON BSDUS SGRON
MA 'DI, ,GZHUNG DU BKOD PA'I BSOD NAMS DES, ,'GRO BA MA LUS THAMS
CAD

@10A *, ,DAG ;SKU GSUM MYUR DU THOB PAR SHOG ,THEG PA CHEN PO'I
DON BSDUS PA'I SGRON MA ZHES BYA BA, SLOB DPON NAG PO ZHABS KYIS
MDZAD PA RDZOGS SO,, ,,RGYA GAR GYI MKHAN PO KRishnA BA DE NYID
DANG, LO TZVA BA DGE SLONG CHOS KYI SHES RAB KYIS BSGYUR CING
ZHUS TE

GTAN LA PHAB PA'O,,