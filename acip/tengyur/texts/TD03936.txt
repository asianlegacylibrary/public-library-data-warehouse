@334A #, ,RGYA GAR SKAD DU, BO DHI STVA TZARYA PRA D'I PI RATNA M'A L'I
N'A MA, BOD SKAD DU, BYANG CHUB SEMS DPA'I SPYOD PA BSDUS PA'I
SGRON MA RIN PO CHE'I PHRENG BA ZHES BYA BA, SANGS RGYAS DANG
BYANG CHUB SEMS DPA' THAMS CAD LA PHYAG 'TSAL LO, ,SHES BYA MA
LUS DAG NI THUGS CHUD CING, ,NYES PA'I

DRI MA DAG NI DRUNGS BYUNG BA, ,PHYOGS BCU DAG NA DUS GSUM BZHUGS
PA YI, ,BDE BAR GSHEGS PA RNAMS LA PHYAG 'TSAL LO, ,SPYOD PA
BSDUS PA'I SGRON MA RIN CHEN PHRENG BA GANG, ,BDAG GIS DRI MED
GSUNG DANG BLA MA'I GDAMS NGAG LA BRTEN TE, ,RAB GSAL BSHAD KYI
RNAM RTOG RANG DAGS MIN, ,

RIN CHEN RGYAL PO LTA BU'I MI YI LUS, ,RIGS LDAN DAL 'BYOR THOB
NAS NI, ,BYAMS DANG SNYING RJE SNGON 'GRO BAS, ,GZHI GSUM YON TAN
DRAN BYAS TE, ,BYANG CHUB SNYING POR MCHIS KYI BAR, ,DANG PO
SKYABS SU 'GRO BAR BYA, ,STON PA GZHAN LA MI PHYOGS PAR, ,BLA NA
MED PA'I SANGS

RGYAS SKU, ,DPAL LDAN SKYES MCHOG MTSAN 'CHANG BA, ,THOB 'DOD
SANGS RGYAS SKYABS SONG YIN, ,'JIG RTEN SKYABS MED BSKYAB PA'I
PHYIR, ,SPYOD CING RANG GI DON BTANG STE, ,SANGS RGYAS BSGRUB
PHYIR BLO BRTAN NA, ,SANGS RGYAS SKYABS SU SONG BA YIN, ,RGA SHI
NAD DANG 'CHI BA

@334B LAS; ,SEMS CAN BDE PHONGS BSKYAB PA'I PHYIR, ,SANGS RGYAS
NYID NI SMON PA NI, ,SANGS RGYAS SKYABS SU SONG BA YIS, ,BYANG
CHUB SEMS DPA'I SPYOD CHEN LA, ,GANG ZHIG SPYOD MED ZHUM MED
CING, ,MOS PA CHEN PO SKYED BYED PA, ,SANGS RGYAS SKYABS SU SONG
BA YIS, ,BYANG CHUB MCHOG TU SMON

BYED DE, ,RANG GI DON LA MI LTA ZHING, ,GZHAN DON BRTZON YANG NGA
MED NA, ,SANGS RGYAS SKYABS SU SONG BA YIN, ,DAM CHOS 'KHOR LOS
SGYUR BA YI, ,RGYAL PO THOB STE 'CHI MED PA'I, ,LAM GYIS 'GRO BA
SKYABS SMON NA, ,CHOS LA SKYABS SU SONG BA YIN, ,BDAG DANG 'JIG
RTEN MTHONG MED KYANG,,

'JIG RTEN YONGS SU MI GTONG ZHING, ,DAM CHOS BSGRUB PAR GAR MOS
PA, ,CHOS LA SKYABS SU SONG BA YIN, ,'GRO BA'I SDUG BSNGAL BSAL
BYA ZHING, ,BDAG GI DAM CHOS BRTAN BYA ZHES, ,SEMS CAN DON LA
SEMS MNYEN NA, ,CHOS LA SKYABS SU SONG BA YIN, ,'JIG RTEN MA LUS
THAMS CAD LA, ,

CHOS 'DI SKYABS KYI MCHOG YIN ZHES, ,RTOG CING DAM CHOS SPYOD
BYED NA, ,CHOS LA SKYABS SU SONG BA YIN, ,DGE BSHES DAM PA STEN
BYED CING, ,NYAN 'DOD TSUL BZHIN DU SEMS LA, ,STON CING NAN TAN
LHUR LEN NA, ,CHOS LA SKYABS SU SONG BA YIN, ,DAM CHOS YONGS SU
GZUNG BA'I PHYIR, ,SPYOD PA

YANG DAG SPYOD BYED CING, ,LUS DANG SROG LA MI LTA NA, ,CHOS LA
SKYABS SU SONG BA YIN, ,THABS DANG SHES RAB ZUNG 'BREL BA, ,BDAG
DON MA YIN GZHAN DON DU, ,SNYING RJE CHEN POS SPYOD BYED NA,
,CHOS LA SKYABS SU SONG BA YIN, ,GANG ZHIG BDE LA CHAGS MED LA,
,SDUG BSNGAL RNAMS KYIS MI

'JIGS SHING, ,'JIG RTEN PHAN SPYOD DON SHES NA, ,CHOS LA SKYABS
SU SONG BA YIN, ,'GRO BA MA LUS THAMS CAD KYANG, ,BDAG GI CHOS LA
DGOD BYA ZHES, ,SEMS BSKYED NAN TAN SPYOD BYED NA, ,CHOS LA
SKYABS SU SONG BA YIN, ,MOS PA SHIN TU BRTAN PA YIS, ,RGYAL SRAS
MCHOG GI

DRUNG SONG BA, ,GANG GI BSAM PA MI BZLOG PA, ,DE NI DGE 'DUN
SKYABS SONG YIN, ,THEG PA DMAN PAR GYUR PA YI, ,NYAN THOS THEG LA
GNAS PA RNAMS, ,BYANG CHUB SEMS NI SKYED BYED NA, ,DGE 'DUN
SKYABS SU SONG BA YIN, ,DGE 'DUN YON TAN DRAN BYA ZHING, ,DGE
'DUN BZHIN

@335A *, ,DU BKUR GNAS SU, ,SEMS CAN THAMS CAD BKUR MOS NA, ,DE
NI DGE 'DUN SKYABS SONG YIN, ,BYANG CHUB GO CHA BRTAN BYED CING,
,DGE 'DUN RNAMS LA YANG DAG MOS, ,DGE 'DUN BSNYEN BSKUR GANG DAD
PA, ,DGE 'DUN SKYABS SU SONG BA YIN, ,DRAN DANG SHES BZHIN

BAG YOD NA, ,TSUL KHRIMS TING 'DZIN SHES RAB DANG, ,DGE 'DUN YON
TAN RIN CHEN GYIS, ,SEMS CAN BRGYAN PAR BYED PA DANG, ,DGE 'DUN
RNAMS LA DAD BRTAN PAS, ,'GRO BA MA LUS RNAMS KYIS KYANG, ,DAD PA
BZLOG PAR MI NUS NA, ,DE NI DGE 'DUN SKYABS SONG YIN, ,SKYES BU

DAM PA RIN PO CHE, ,BCAS PA'I KHA NA MA THO DANG, ,RANG BZHIN KHA
NA MA THO DANG, ,BDUD LA SHIN TU DPA' BA YI, ,SKYES MCHOG DE NI
DGE 'DUN YIN, ,BYANG CHUB MCHOG SEMS MI LDOG DANG, ,DBANG BCU
TSAD MED YON TAN GYIS, ,BRGYAN PA'I YON TAN GANG TSOL BA, ,DE NI
DGE 'DUN SKYABS

SONG YID, ,DE LTAR GSUM PA SKYABS SONG BA, ,'JIGS PA RNAMS LAS
SRUNG BYED PA, ,DKON MCHOG GSUM GYI SKYABS LDAN PA, ,DE PHYIR MI
'JIGS SBYIN BDAG YIN, ,SKYABS SONG BSOD NAMS GANG YIN PA, ,DE YI
TSAD GZUNG SHIN TU DKA', ,DE LTAR SKYABS SU SONG BA DES, ,BYANG
CHUB

SEMS NI RIN PO CHE, ,BLA MA SDOM LA GNAS SHING MKHAS, ,GZHAN GYI
DON LA MNGON PHYOGS SHING, ,CHOS DANG ZANG ZING PHAN 'DOGS LA,
,GSOL BA BTAB LA BLANG BAR BYA, ,SANGS RGYAS CHOS DANG DGE 'DUN
DANG, ,DE BZHIN BLA MA RNAMS LA YANG, ,SGO GSUM DANG BAS PHYAG
'TSAL TE, ,MA

RTOG LA SOGS DNGOS PO DAG ,CI 'BYOR PA YIS MCHOD PA BYA, ,YONGS
SU GZUNG BA MED PA DANG, ,KUN DU BZANG PO'I GZHUNG BZHIN DU,
,BLOS SPRUL PA YIS MCHOD PA BYA, ,SDIG BSHAGS PA DANG RJES YI
RANG, ,GSOL BA GDAB DANG YONGS BSNGO BYA, ,NYI ZLA LTA BU'I BYANG
CHUB SEMS, ,LAN GSUM

PAR DU BLANG BAR BYA, ,SANGS RGYAS CHOS LA 'DOD GYUR NA, ,BYANG
CHUB MCHOG TU SEMS BSKYED NA, ,KYE MA RNYED PA RNYED PA CHE, ,'DI
NI RNYED PA KUN GYI MCHOG ,BYANG CHUB SEMS KYI BSOD NAMS GANG,
,GAL TE DE LA GZAGS MCHIS NA, ,NAM MKHA'I KHAMS NI KUN GANG STE,
,DE NI DE LAS LHAG PAR

@335B 'GYUR; ,ZHES GSUNGS SO, ,YID BZHIN NOR BU'I SEMS SKYE BA,
,RGYU MED MA YIN GYI NA MA YIN GYI, ,RGYAL DANG RGYAL BA'I CHOS
DANG DGE 'DUN LA, ,DAD DAD DANG BA BSKYED NAS SEMS SKYE'O, ,DE NI
'DOD DANG LONGS SPYOD RGYAL SRID DANG, ,BDAG LA BDE DANG GRAGS
DANG SNYAN PHYIR MIN, ,'GRO BA'I

SDUG BSNGAL MA LUS BSAL BYA'I PHYIR, ,'JIG RTEN PHAN PAR BYED
PA'I SEMS SKYE'O, ,RGYAL BA KUN DANG CHOS DANG DGE 'DUN LA, ,DAD
PA'I SGO NAS GUS PAR MCHOD PA DANG, ,BLA MA GUS PAR MCHOD CING
SEMS SKYE'O, ,BYANG CHUB SEMS NI RIN CHEN GANG YOD PA, ,MI NYAMS
PA SRUNG ZHING YANG DAG

SPEL BAR BYA, ,YON TAN PHAN 'DOGS SDUG BSNGAL GYUR PA LA, ,CI
'BYOR PA YI BZA' DANG BTUNG LA SOGS, ,RE BA MED PAR GUS PAS GTANG
BAR BYA, ,'JIGS PAS NYEN PA'I SEMS CAN BSKYAB PA DANG, ,MUN NANG
'THOMS PA'I SKYE BO MIG MED LA, ,CHOS KYI SBYIN PA GUS PAR GTANG
BAR BYA, ,

LUS DANG SEMS NI 'KHRUGS PA'I SEMS CAN LA, ,G-YOG DANG SMAN GYI
SBYIN PAS GUS PAR BYA, ,PHYI DANG NANG GI DNGOS PO THAMS CAD DAG
,SEMS CAN KUN LA MA LUS GTANG BAR BYA, ,YON TAN MA LUS DAG NI
GANG YIN PA, ,DE DAG THAMS CAD SBYIN PA LA SOGS TE, ,BSOD NAMS
PHUNG PO GZHAL

DKA' DPAG TU MED, ,LEN LA RE BA MED PAR SBYIN PA YONGS GTONG BA,
,NOR RNAMS YONGS SU NYAMS PAR MI 'GYUR TE, ,BANG MDZOD DAG NI RIN
CHEN 'THOB PAR 'GYUR, ,SBYIN LA THE TSOM MED PAR GUS PAR GTONG BA
DAG ,SANGS RGYAS BYANG CHUB YUN MI RING BAR 'GYUR, ,BDE BAR GYUR
PA DAG

NI THAMS CAD KYI, ,RGYU YI GTZO BO SBYIN PAR DAM PAS GSUNGS, ,BDE
BA RGYA CHEN RGYU YI SBYIN PA 'DI, ,BYED PAR 'DOD LAS MI RTOG
RNAL 'BYOR DANG, ,SEMS CAN RNAMS LA SNYING RJE CHEN PO BSKYED,
,LONGS SPYOD RNAMS NI MI RTAG MTHONG GYUR CING, ,SNYING RJE CHEN
PO RANG GI DAD GYUR NA, ,SBYIN BDAG GI

KHYIM GZHAN DANG GZHAN GYI BAR, ,SHIN TU RIGS PA'I TSUL 'DI RTOGS
GYUR LA, ,GANG BYIN DE LA 'JIGS PA SKYE MI 'GYUR, ,KHYIM NA GANG
BZHAG DE LA 'JIGS PA 'BYUNG, ,BYIN PAS 'JIG RTEN PHA ROL BDE BA
'GRUB, ,MA BYIN TSE 'DI NYID LA SDUG BSNGAL SKYED, ,MA YI NOR
RNAMS SKAR MDA'I RANG

@336A *, ,BZHIN LTAR, ,MA BYIN NOR RNAMS MI RTAG MED 'GYUR TE,
,BYIN PAS RTAG TU MI ZAD GTER DU 'GYUR, ,SEMS CAN PHAN PAR SEMS
PA GANG YIN PA'I, ,NOR RNAMS SNYING PO MED PA YOD PAR 'GYUR,
,GANG ZHIG YONGS SU GTONG BA MKHAS PAS BSNGAGS, ,SKYE BO BYIS PA

DE DAG SOGS LA DGA', ,YONGS SU BZUNG BAS MI 'BRAL GANG YANG MED,
,BYIN PAS RTAG TU PHUN SUM TSOGS PA 'BYUNG, ,GANG ZHIG BYIN PA DE
NI LAM GYI MCHOG ,MA BYIN KHYIM DU BZHAG PA DE NI NYON MONGS
SKYE, ,SLONG BA SNGON DU 'ONGS NA RGYAL SRAS DES, ,RDZOGS PA'I
BYANG CHUB TSOGS NI SPEL

BA'I PHYIR, ,LTOS PA MED PAR YONGS SU GTANG BAR BYA, ,DGE BA'I
BSHES GNYEN 'DU SHES DE LA BSKYED, ,GANG ZHIG ZANG ZING NOR LA
CHAGS BYED PA, ,DE LA BYANG CHUB SEMS MCHOG SKYE BA MED, ,SEMS
MCHOG DE NI SKYON DANG MA 'GROGS TE, ,RGYA MTSO CHEN PO RO DANG
MI 'GROGS BZHIN, ,DE

BAS RTAG TU SKYON RNAMS KUN SPANGS TE, ,BYANG CHUB 'DOD PAS RTAG
TU THAMS CAD SBYIN, ,YON TAN MNGA' BA MTHA' YAS 'PHAGS PA'I NOR,
,NOR GZHAN PHAL PA SDUG BSNGAL RGYU, ,BDOG MANG DAG GIS CI ZHIG
BYA, ,RGYA MTSO CHE LA CHU BO BZHIN, ,CHOG SHES MED PAR DBUL POR
GSUNGS, ,

SBYIN PA DE NI BYANG CHUB RTZA BA STE, ,ZHUM PA BRTZAL LA SBYIN
PA GTANG BAR BYA, ,DE LTAR SBYIN LA GUS DANG LDAN PAR GYUR PA
DES, ,DRAN DANG LDAN ZHING SHES BZHIN BAG YOD PAS, ,DBANG PO'I
SGO RNAMS RTAG TU BSRUNG BAR BYA, ,GANG ZHIG LUS NGAG YID KYI
LAS, ,THAMS CAD LEGS PAR YONGS

BRTAGS TE, ,BDAG DANG GZHAN LA PHAN SHES NAS, ,RTAG TU BYED PA DE
MKHAS PA, ,MI GSOD PA DANG RKU SPONG DANG, ,GZHAN GYI CHUNG MA
SPONG BA DANG, ,BRDZUN DANG PHRA MA TSIG RTZUB DANG, ,MA 'BREL
SMRA BA YANG DAG SDOM, ,BRNAB SEMS GNOD SEMS LOG LTA SPANG, ,'DI
DAG SPANGS LAS

DKAR BCU STE, ,LAS LAM BCU LAS NYAMS MI BYA, ,CHANG MI 'THUNG
DANG 'TSO BA BZANG, ,MDOR BSDUS TSUL KHRIMS YIN PAR GSUNGS, ,TSUL
RNAMS MA LUS 'BYUNG BA'I GZHI YIN PAS, ,DE PHYIR TSUL KHRIMS
BSRUNG LA BRTZON PAR BYA, ,NANG GI SEMS NI DUL GYUR NA, ,PHYI YI
DGRA

@336B 'DIS GNOD MI NUS, ,NANG GI SEMS NI G-YO BA NA, ,PHYI YI
DGRA 'DIS RKYEN BYAS TE, ,NANG GI DGRA 'DIS LUS SEMS BSREG ,DE
PHYIR NANG GI DGRA 'DI GZHOM, ,YON TAN MA LUS BYANG CHUB SEMS LAS
'BYUNG, ,BYANG CHUB SEMS MCHOG SNYING RJE'I RGYUD LAS BYUNG, ,DE
LAS SNYING RJE'I NGANG

TSUL LDAN PAR BYA, ,DGE SBYONG TSUL LA GNAS BYAS NAS, ,DE YIS MI
MTHUN PHYOGS SPANG BYA, ,DE LA MI MTHUN GANG ZHE NA, ,'DOD DANG
GNOD SEMS RNAM PAR 'TSE, ,BDAG BSTOD GZHAN LA BRNYAS PA DANG, ,MI
MTHUN RNYED PA KUN DU TSOL, ,RNYED PAS RNYED PA TSOL BYED DANG,
,DAD PAS BYIN PA

CHUD GSON DANG, ,LTUNG BA 'CHAB CING 'DU 'DZI DGA', ,BDAG GI
RNYED PAS CHOG MI SHES, ,GZHAN LA PHRAG DOG SER SNA BYED, ,GZHAN
GYI RNYED PA 'DOD PAR BYED, ,BDAG GI 'KHRUL PA LA MI RTOG ,GZHAN
GYI 'KHRUL PA RTOG PAR BYED, ,SO SOR THAR PA'I 'DUL MI BSRUNG,
,KHVA LTAR

MU COR SMRA BA DANG, ,MA GUS RGOD KHENGS LTA BA NGAN LA ZHEN PA
DANG, ,'KHOR BA LA NI DGA' BA DANG, ,MYA NGAN 'DAS LA RGYAB
PHYOGS DANG, ,ZAB MO'I CHOS NI SPONG BA DANG, ,DKON MCHOG GSUM LA
MA GUS DANG, ,BLA MA KHYAD DU GSOD PA STE, ,BRTAGS TE LEGS PAR
SPANG BAR BYA, ,DE LTAR

TSUL KHRIMS SRUNG BYED NA, ,SNGON CHAD MI SHES SKYE BO THAMS CAD
KYANG, ,TSUL KHRIMS LDAN PA'I SKYE BO DE LA 'DUD, ,TSUL KHRIMS
RTAG TU LDAN PA'I MI, ,BDE BA NAS NI BDE BA NYID DU 'GYUR, ,DE
LTAR TSUL KHRIMS RGYAN DANG LDAN PA DES, ,BDUD KYI LAS RNAMS
YONGS SU SPONG BA DANG, ,BZOD

PA DGA' ZHING YANG DAG GNAS PAR BYA, ,BZOD PA SHIN TU PHAN PA
SGRUB BYED PA, ,DE LA SU ZHIG NAN TAN MI BYED YOD, ,CHOS TSOL BA
DANG GZHAN DON BYED PA LA, ,BZOD PA'I GO CHAS MI 'KHRUGS MTSO
LTAR BYA, ,GZHAN DON 'DOD PA'I YID DANG LDAN PA LA, ,TSUL KHRIMS
DAM PA BZOD PA

ZHES BYA GSUNGS, ,GNOD PA SKYE MED TSUL DU RAB MTHONG BA, ,DE NI
BZOD PA 'PHRUL ZHES DRANG SRONG DAM PAS GSUNGS, ,BZOD LA GNAS
PA'I LUS NI YONGS SU DAG GYUR CING, ,GZUGS RIGS TSE RING NAD MED
THOB BYED PA, ,BZOD PA'I GO CHA BRTAN PAR SU MI BYED, ,JI LTAR
BZOD PA'I STOBS LA

@337A *, ,GNAS PA DE, ,RTAG TU DGE BA'I LAS LA SPRO BA BYED PA
GANG, ,DE LA DGE BA'I LO TOG GONG NAS GONG DU 'PHEL, ,BSHAD PAS
SEMS CAN RGYUD KUN GROL, ,MA RIG MUN SEL SHES RAB BSKYED, ,NYAN
PA BYANG CHUB YAN LAG STE, ,BSAM BSGOM SA GZHI LTA BU STE, ,

MA BSHAD SHES PA MED PA YIN, ,SANGS RGYAS BSTAN PA YUN THUNG
'GYUR, ,NYAN PAS SHES RAB 'PHEL 'GYUR BAS, ,MA NYAMS BSGOM PA'I
RTEN DANG 'BREL, ,BLANG BYA DOR BYA MI SHES PAS, ,GZINGS SPANGS
RGYA MTSO BRGAL BA BZHIN, ,RTZOL BAS NAN TAN MA BYAS NA, ,SHING
LAS ME 'BYUNG

MI SRID BZHIN, ,BSGOM SGRUB NAN TAN MA BYAS PAR, ,'BRAS BU CHEN
PO GA LA 'BYUNG, ,RGYUD LA 'BAD PAR MA BYAS PAR, ,BLA MED BYANG
CHUB MI 'BYUNG STE, ,DPER NA ZHI BA'I LAS DANG MTSUNGS, ,CHOS SKU
RGYU LA RAG LAS PHYIR, ,GSANG SNGAGS MAN NGAG THABS CHEN GYIS,
,TSE 'DIR

BYANG CHUB 'BYUNG 'GYUR ZHES, ,SMRA ZHING TSOGS RNAMS MA BSAGS
NA, ,BSKAL PA BRGYAR YANG MI 'GRUB PO, ,THABS KYIS 'GRUB CES LTA
BA LA, ,NAN TAN MI BYED GANG ZAG NI, ,GAL TE LOG PAR RTOGS GYUR
NA, ,GRU MED RGYA MTSO RGAL BA BZHIN, ,RNAL 'BYOR MNGON SUM MA
GYUR PA, ,

RLABS CHEN SPYOD PA BYED GYUR PA, ,KHA NA MA THO LTUNG 'GYUR TE,
,G-YANG SA CHEN POR 'JUG PA BZHIN, ,DE LTAR THOS BSAM SGOM PA LA,
,BRTZON PAR BYAS NAS TSOGS RDZOGS 'GYUR, ,SGRIB PA RNAM PA GNYIS
SPANGS TE, ,BYANG CHUB MCHOG NI THOB PAR 'GYUR, ,DE LTAR BRTZON
DANG LDAN

PA DES; ,DBEN PA LA NI DGA' BAR 'GYUR, ,DON MED RNAM PAR SLU BA
YI, ,'JIG RTEN CHOS LA MA CHAGS PAR, ,NAGS TSAL LA SOGS DBEN PA
RU, ,SEMS NYID GDOD NAS MA SKYES PA'I, ,RANG 'BYUNG DGON PA YIN
MOD KYI, ,LAS DANG PO YI SEMS CAN GYIS, ,PHYI ROL

DGON PA THOG MAR BSTEN, ,DE 'OG SEMS NYID DGON PA BTZAL, ,DER
YANG DANG PO BYAMS PA DANG, ,SNYING RJE'I SEMS NI GOMS PAR BYA,
,MI GTZANG KENG RUS RTEN 'BREL LA, ,YID NI MNYAM PAR GZHAG PAR
BYA, ,SGRIB PA LNGA NI SPANG BYA ZHING, ,BSGOM PA MED NA BYANG
CHUB KYI, ,RTZA

@337B BA MED DE SGRIB MI SPONG, ,SGRIB PA MA SPANGS SANGS RGYAS
PA, ,GRUB MTHA' KUN LAS YONGS MA BSTAN, ,BZLAS PA MA BYAS LHA
DANG RING, ,DGE BA KUN LA MI 'JUG NA, ,MNYEN PA MED PA'I GRU
BZHIN DU, ,RGYA MTSO'I GTING DU BYING BAR 'GYUR, ,RNAL 'BYOR NAN
TAN BYED GYUR KYANG, ,DGE

BA GZHAN LA MI BRTZON NA, ,SHING GCIG YAL GA MED PA LAS, ,ME NI
'BAR BA DKA' DANG MTSUNGS, ,THOS SOGS DGE BA LA BRTZON BYA, ,RNAL
'BYOR NAN TAN MI BYED NA, ,MTHO RIS THOB KYANG THAR PA RING, ,BLA
MED BYANG CHUB MED PA'I PHYIR, ,RNAL 'BYOR BSGOM LA SPYOD MED NA,
,GROGS

DANG BRAL NAS LAM ZHUGS BZHIN, ,DGRA DANG CHOM RKUN BYUNG BA NA,
,BZLOG PAR MI NUS GROGS MED BZHIN, ,MI LUS THOB PA 'ANG CHES DKA'
NA, ,DAM CHOS PHRAD PA'ANG DE BAS DKA', ,MI LUS DAL 'BYOR THOB PA
LA, ,MKHAS PA DAM CHOS MI NYAN PA, ,RIN CHEN RNYED NAS SLAR DOR
BZHIN,

DAM PA'I CHOS LA MA ZHUGS PAR, ,DON MED YAL BAR MI 'DUG GO, ,BLA
MED THEG CHEN RNYED GYUR NAS, ,DE LA NAN TAN MI BYED NA, ,RIN
CHEN RNYED NAS BYI DOR DANG, ,MI BYED DOR BA DAG DANG MTSUNGS,
,MI LUS DAL 'BYOR THOB PA DAG ,YID BZHIN NOR BU DAG DANG MTSUNGS,
,YID BZHIN NOR BU RIN CHEN NI, ,YON TAN KUN GYI 'BYUNG

KHUNGS TE, ,BYI DOR BYAS NA DE LAS NI, ,NYIS 'GYUR GYIS KYANG
MDZES PAR 'GYUR, ,DE LTAR DAL 'BYOR THOB NAS NI, ,THAR PA'I LAM
LA 'JUG PAR BYA, ,NAD DANG MTHUN PA'I SMAN PA BSTEN, ,DE LTAR YUN
RING BSGOM GYUR NA, ,LUS SEMS LAS SU RUNG BA DANG, ,MNGON SHES
LNGA LA SOGS PA

THOB, ,DE LTAR ZHI GNAS GOMS GYUR PA'I, ,YON TAN MA LUS KUN GYI
RGYU, ,STONG PA NYID LA 'JUG PAR BYA, ,LUS DANG TSOR BA SEMS DANG
CHOS, ,DRAN PA NYER GZHAG BSGOM PAR BYA, ,RANG GZHAN GNYI GA RGYU
MED LAS, ,DNGOS PO GANG YANG 'BYUNG MED PA, ,RANG GZHAN GNYI GA
RGYU MED LAS, ,

DNGOS GANG 'DZIN PAR 'GYUR BA MED, ,YOD DANG MED LAS SKYE BA MED
PAS NA, ,SKYE BA MED CING GANG YANG 'GAG PA MED, ,DNGOS PO RANG
BZHIN MA SKYES STONG PA NYID, ,RANG SEMS GZOD NAS MA SKYES PA,
,STONG PA NYID KYI RANG BZHIN NO, ,STONG PA NYID DU MI BSGOM STE,
,MI STONG PAR YANG BSGOM

@338A *, ,MI BYA, ,STONG DANG MI STONG 'DZIN PA LA, ,THA MAL PA
YI RNAM RTOG SKYE, ,STONG PA ZHES PA'I RNAM RTOG STE, ,DES NA DE
NYID SPANG BAR BYA, ,'GA' YANG MTHONG BA MED PA NI, ,MTHONG BA'I
MCHOG CES YIN PAR GSUNGS, ,DNGOS PO RNAMS KYI RANG BZHIN NI,
,GZUGS BRNYAN

DANG NI MTSUNGS PA YIN, ,SO SO SKYE BO LA GSUNGS PA, ,GANG YIN DE
NI ZAB PA'I CHOS, ,'JIG RTEN SGYU MA LTA BU NYID, ,SANGS RGYAS
BSTAN PA BDUD RTZI YIN, ,JI LTAR SGYU MA'I GLANG PO LA, ,SKYE
DANG 'JIG RTEN SNANG MOD KYI, ,DE LTAR BRTAGS NA YANG DAG TU,
,SKYE DANG 'JIG PA MED PA

LTAR; ,DE LTAR SGYU 'DRA'I 'JIG RTEN LA, ,SKYE DANG 'JIG PA NYID
SNANG YANG, ,DAM PA'I DON DU BRTAGS BYAS NA, ,SKYE DANG 'JIG PA
YOD MA YIN, ,DNGOS PO 'DI DAG THAMS CAD NI, ,RTAG TU MA SKYES MA
'GAGS NYID, ,YANG DAG DON LA RNAL 'BYOR BYA, ,BYING RGOD DBANG DU
MI 'GRO BAR,

ZHI GNAS LHAG MTHONG CHA MNYAM MO, ,RANG BZHIN DAG PA'I CHOS NYID
LA, ,SHES RAB MIG GIS BLTA BAR BYA, ,DE NYID MTHONG NAS YON TAN
SKYE, ,NAGS SOGS DUS KYIS BSGYUR BA MED, ,'DUS BYAS MI RTAG STONG
PAR STON, ,NAGS SOGS RGYU 'BRAS SO SO YIS, ,KUN RDZOB SLU BA MED

PA STON; ,RO DANG RUS PA CHU SHING SOGS, ,PHYI NANG CHOS KUN BDAG
MED STON, ,KUN LA KHYAB PA'I NAM MKHA' YIS, ,DON DAM SPROS BRAL
LA SOGS STON, ,RANG BZHIN YONGS SU SHES PA YIS, ,DE TSE YUL NI
SNANG NA YANG, ,SGYU MA BZHIN TE GOS PA MED, ,DON DAM RANG BZHIN

RTOGS GYUR NA, ,THA SNYAD DAG GIS CI ZHIG BYA, ,DGE BA'I BSHES
GNYEN BSTEN PAR BYA, ,GROGS MCHOG RNYED NA SHIN TU LEGS, ,DE LTAR
MIN NA GCIG PUR GNAS, ,BLA MA SANGS RGYAS DNGOS 'DRA LA, ,YO BYAD
KYIS NI BSNYEN BKUR DANG, ,LUS NGAG SEMS KYI BKUR STI NI, ,DUS

GSUM KUN DU BYA BA YIN, ,BLA MA BSNYEN BKUR MA BYAS NA, ,SANGS
RGYAS SPANGS TE DAM TSIG NYAMS, ,BLA MA SANGS RGYAS KUN DANG
MTSUNGS, ,SLOB DPON GYI NI YON TAN GZUNG, ,SKYON NI RNAM YANG
BSAM MI BYA, ,YON TAN BZUNG NA DNGOS GRUB THOB, ,SKYON RNAMS
BZUNG NA DNGOS MI THOB, ,

@338B DE BZHIN TSE NI THUNG BA DANG, ,NGAN 'GRO DAG TU LTUNG BAR
'GYUR, ,SLOB DPON SMOD PAR BYED PA NI, ,NYA PA LA SOGS RIGS SU
SKYE, ,NYES PA THAMS CAD BYED 'GYUR YANG, ,MKHAS PAS BLA MA SMAD
MI BYA, ,CHOS 'DOD PAS NI RTAG PAR YANG, ,SLOB DPON RAB TU MGU
BAR BYA, ,GSER

NI STONG PHRAG BRGYA NYID DANG, ,RIN CHEN RNAM PA SNA TSOGS DANG,
,RAS NI ZUNG BRGYA DBUL BAR BYA, ,DE LTAR BLA MA MNYES BYAS NAS,
,MI DGE LAS LAS LDOG BYA ZHING, ,BYANG CHUB SEMS NI BSKYED PA
DANG, ,THE TSOM MED PA NYID DANG NI, ,BKA' BZHIN DU NI GUS PAR
BSGRUB, ,DE LTAR MI

BYED GANG ZAG NI, ,RNAL 'BYOR GYI RGYUD RDO RJE RTZE MO LAS 'DI
SKAD DU, BSKAL PA BRGYA PHRAG DAG TU NI, ,CI STE MNGON PAR BRTZON
BYAS KYANG, ,GANG ZAG BZHIS NI 'JIG RTEN DU, ,BSGRUBS KYANG 'GRUB
PA NYID MI 'GYUR, ,BYANG CHUB SEMS NI MA BSKYED DANG, ,THE TSOM
LDAN PA NYID DANG NI, ,

BKA' BZHIN DU NI MI BYED DANG, ,DAD PA MED KYIS 'GRUB MI 'GYUR,
,ZHES GSUNGS SO, ,MI LUS THOB PA SHIN TU DKA', ,'GRO BA'I TSE
YANG SHIN TU THUNG, ,BLO GROS NYAM KYANG SHIN TU CHUNG, ,BSHES
GNYEN MCHOG KYANG RNYED DKA' BAS, ,BYIS PA RNAMS NI DON MED
'KHYAM, ,BDAG

GIS GZHUNG DANG MI 'GAL BAR, ,SPYOD BSDUS SGRON MA RIN CHEN
PHRENG, ,THEG CHEN SGOR ZHUGS BYA BA DAG ,GZHUNG 'DI BYAS PA'I
BSOD NAMS DES, ,SEMS CAN THAMS CAD MA LUS PA, ,THUB DBANG GO
'PHANG THOB PAR SHOG ,BYANG CHUB SEMS DPA'I SPYOD PA BSDUS PA'I
SGRON MA RIN

PO CHE'I PHRENG BA ZHES BYA BA, SLOB DPON MKHAS PA CHEN PO CHOS
LDAN RAB 'BYOR DBYANGS KYIS MDZAD PA RDZOGS SO,, ,,RGYA GAR GYI
MKHAN PO PRADZNY'A KA RA WARMA DANG, ZHU CHEN GYI LO TZ'A BA DGE
SLONG RIN CHEN BZANG POS BSGYUR CING ZHUS TE GTAN LA PHAB PA'O,, ,,

