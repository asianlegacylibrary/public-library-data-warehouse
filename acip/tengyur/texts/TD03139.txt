@320A #, ,RGYA GAR
SKAD DU, PRA TIshthA PI DHI:, BOD SKAD DU,

RAB TU GNAS PA'I CHO GA ,THAMS CAD MKHYEN PA LA PHYAG 'TSAL LO,
,DE LA RE ZHIG PHA ROL TU PHYIN PA'I THEG PA'I SGOR BYANG CHUB
MCHOG TU SEMS BSKYED THOB PA'I DGE BSNYEN NAM, DGE TSUL LAM, DGE
SLONG GI DGE 'DUN NAM, GANG ZAG GI MCHOD RTEN NAM, BRIS

SKU LA SOGS PA RAB TU GNAS PA BYED PAS GANG RAB TU GNAS PAR BYA
BA MTSAN NYID DANG LDAN PA DE'I NYE 'KHOR CIG SKYANG NUL BYAS TE,
MTHAR TZANDAN LA SOGS PA'I DRI ZHIM PO'I CHUS BYUGS NAS, MDUN DU
MAndAL GRU BZHI PA KHRU GANG YAN CHOD NAS JI TZAM NUS PAR BYUGS
NAS,

@320B DER PADMA 'DAB MA BRGYAD PA TSON GYIS BRI BAR BYA'O, ,DE'I
STENG DU MTSAN NYID DANG LDAN PA'I BUM PA GSER LA SOGS PA'I RGYU
LAS BYAS PA KHA RGYAN DANG, MGUL DKRIS DANG BCAS PAR RIN PO CHE
DANG, SMAN DANG, 'BRU RNAMS GZHUG CING TZANDAN DANG, GA BUR LA
SOGS PA

DRI ZHIM PO DANG SBYOR BA'I CHU KLUNG GI CHU GTZANG MAS DGANG
ZHING, GRANGS KYANG GCIG NAS BRTZAMS TE JI SNYED 'BYOR PA GZHAG
PAR BYA'O, ,ME TOG LA SOGS PA'I YO BYAD CI 'BYOR PA RNAMS KYANG
MDUN DU STA GON DU BYAS LA, NANG PAR SNGA DRO'I DUS SU YID DU
'ONG BA'I BLA RE BRES

PAS MDZES PA'I GNAS SU SGRUB PA POS STAN BDE BA LA SKYIL MO KRUNG
LA SOGS PA MNYAM PAR GZHAG PA'I SPYOD LAM GYIS GNAS TE, 'JIG RTEN
SKYONG BA RNAMS LA GTOR MA BYIN LA, GSER RAM DNGUL GYI GZHI'AM
GROG LA 'ANG RUNG, TZANDAN DKAR POS, YE DHARM'A HE TU

PRA BH'A B'A HE TUNTE sh'ANTA TH'A GA TO HYA BA DA TA, TE sh'A
NYTZA YO NI RO DHA AE WAm B'A D'I MA H'A SHRA MA nA: ZHES PA TSAR
BDUN DU BRIS LA, TSAR RE RE ZHING LAN BDUN BDUN BKLAGS TE, BUM
PA'I CHUS BKRUS LA BUM PA DE NYID DU BZHUGS PAR BYA'O, ,DE NAS
BUM PA'I STENG DU ZLA BA LA SNGAGS

KYI PHRENG BA DKAR PO 'OD DANG BCAS PA SKAD CIG GIS BSAMS TE,
DE'I 'OD ZER GYIS 'JIG RTEN GYI KHAMS THAMS CAD NAS LHA'I BDUD
RTZI'I RGYUN RNAMS BKUG LA BUM PA'I CHU DE SNGAGS KYI PHRENG BZHU
BA DANG LHAN CIG RO GCIG TU GYUR PAS BUM PA GANG BAR DMIGS NAS,
DE LAG PAS

REG NAS BRGYA RTZA BRGYAD BZLAS PAR BYA'O, ,DE'I RJES LA MCHOD
RTEN LA SOGS PA'I NANG NGAM SNYING GAR ZLA BA LA SNGA MA LTAR
SNGAGS KYI PHRENG BA DMIGS LA, DE'I 'OD KYIS 'JIG RTEN KHYAB PAR
BLTAS TE, DES SANGS RGYAS DANG BYANG CHUB SEMS DPA' THAMS CAD
BSKUL NAS, GANG ZHIG

RAB TU GNAS PAR BYA BA MCHOD RTEN LA SOGS PA DE'I GZUGS KYIS BYON
NAS DE DANG DE LA THIM PA DANG, SNGAGS LA SOGS PA THAMS CAD RO
GCIG TU GYUR BAR BSAMS NAS, LUGS SU BLUGS PA RNAMS LA NI DNGOS SU
KHRUS BYA'O, ,GLEGS BAM LA SOGS PA RNAMS LA NI MA

@321A *, ,LONG LA BKRA SHIS KYI TSIGS SU BCAD PA DANG, GLU DANG,
SGRA DANG BCAS PAS SNGAGS BZLAS BZHIN DU SNGAR GYI BUM PA'I CHUS
KHRUS GSOL BAR BYA'O, ,DE NAS DRI ZHIM POS BSGOS PA'I GOS KYI SKU
PHYI BA BYAS PA'I RJES LA CI 'BYOR PA'I NA BZA' DANG

RGYAN RNAMS DBUL BAR BYA'O, ,DE NAS ME TOG LA SOGS PA'I MCHOD PA
CI 'BYOR PA RNAMS DBUL LO, ,DE'I RJES LA LAG PAS REG NAS SNYING
PO BRGYA RTZA BRGYAD BZLAS PAR BYA'O, ,DE NAS MCHOD RTEN NAM LUGS
SKU'I NANG DU GRO GA LA SNYING PO BRIS TE GZHUG GO, ,GLEGS

BAM BRIS SKU'I NI MTHA' MAR BRI'O, ,DE LTAR BYAS NAS SLAR YANG ME
TOG LA SOGS PA'I MCHOD PA RNAMS KYIS MCHOD CING ROL MO'I SGRA
YANG BSGRAGS TE, 'BYUNG PO GANG DAG 'DIR NI LHAGS GYUR CING,
,SA'AM 'ON TE BAR SNANG 'KHOD PA DAG ,SKYE DGU KUN LA RTAG TU

BYAMS BYED CING, ,NYIN DANG MTSAN DU CHOS KYANG SPYOD GYUR CIG
,RGYAL BA DGRA RGYAL BDEN PA'I BYIN GANG GIS, ,BDEN 'DI GSUNGS PA
'DI LA SDIG MED CING, ,LHAR BCAS LHA MIN GYIS RTAG MCHOD 'OS
PA'I, ,BDEN PA DES NI DENG 'DIR BDE LEGS SHOG ,DAM CHOS BDUD RTZI

THAMS CAD MKHYEN PA YIS, ,ZHAL NAS GSUNGS PA BSIL BA'I RO 'DI YI,
,NYON MONGS 'BAR BA'I ME YIS GDUNGS PA YI, ,'GRO KUN SDUG BSNGAL
RTAG TU ZHI BYED SHOG ,CES BRJOD CING SNGAR GYI BUM PA'I CHU'I
LHAG MAS RAB TU GNAS PA'I SA GZHI DANG, GNAS KHANG DAG TU NYUNG

ZAD GTOR BAR BYA'O, ,BYA BA RNAMS RDZOGS PA NA RDUL TSON LA SOGS
PA RNAMS CHU BO CHEN PO'AM, KHRON PA RNYING PAR DOR NAS SA GZHI
LCI BA SAR PAR BYUGS TE, RAB GNAS BYED PA'I SLOB DPON DANG, DGE
SLONG LA MCHOD STON DANG, YON DBUL BA LA SOGS PA BYA'O, ,DE NAS
RTEN DE LA MCHOD

PA PHUL TE, YON BDAG 'DI'I CHED DU BZHUGS LA SEMS CAN GYI DON
MDZAD PAR GSOL BA GDAB BO, ,RAB TU GNAS PA'I CHO GA THUN MONG PA
PAndI TA DPAL SU MA TI K'IRTIS MDZAD PA RDZOGS SO,, ,,MKHAS PA DE
NYID DANG LO TZ'A BA PRADZNY'A K'IRTIS BSGYUR BA'O,, ,,