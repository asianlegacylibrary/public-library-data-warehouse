@1B [DD] #, ,RGYA GAR SKAD DU, SAm KshIPTA N'A N'A DRi shtA BI
BHA DZYA, BOD SKAD DU, LTA BA THA DAD PA RNAM PAR PHYE BA MDOR
BSDUS PA, BCOM LDAN 'DAS BDUD KYI SDE RAB TU BCOM ZHING, LTA [DD]

BA'I THIBS PO THAMS CAD YANG DAG PAR SNANG BAR MDZAD PA LA PHYAG
'TSAL LO, ,BRAM ZE MCHOG GI RGYUD DAG NI BDAG RTAG PA KHYAB PA
LUS MED PA GCIG PA ZHIG YOD PAR 'DOD DO ZHES GRAG GO, ,

DE NI 'DIR DGAG PAR BYA BA KHO NA BAS DGAG PA'I SBYOR BA BSHAD
PAR BYA STE, DE 'DRA BA'I BDAG DE RE ZHIG PHUNG PO NI MA YIN TE,
BDAG RTAG PA YIN LA, PHUNG PO NI SKYE BA DANG 'JIG PA'I CHOS CAN
YIN

PA'I PHYIR MI RTAG PA YIN PA'I PHYIR RO, ,GANG BDAG RTAG PA MA
YIN ZHING SKYE BA DANG 'JIG PA'I CHOS CAN DU 'DOD NA NI RTZOD PAR
MI 'GYUR RO, ,YANG JI LTA BU BUM PA DANG SNAM BU LTAR BDAG DANG
PHUNG PO THA DAD

PAR NI YOD PA MA YIN TE, BUM PA DANG SNAM BU LTAR PHUNG PO LAS
GZHAN NA BDAG YOD PAR SUS KYANG GANG DU YANG NAM YANG NYE BAR MA
DMIGS LA, SUS KYANG GANG DU YANG NAM YANG NYE BAR MI DMIGS

@2A *, ,BZHIN DU YOD PAR 'DOD NA RI BONG GI RVA DANG MO GSHAM GYI
BU YANG YOD PAR KHAS LONG SHIG ,DE BAS NA PHUNG PO LAS GZHAN NA
BDAG NA YANG MED DO, ,THA DAD PA DANG THAD PA MA YIN PA LAS GZHAN
PA'I GNAS NI

YOD PA MA YIN TE, GZHAN DU NA DUS GCIG NYID DANG YUL GCIG NYID LA
YANG GCIG PA DANG THA DAD PA'I SKYON DU THAL BAR 'GYUR RO, ,DE
BAS NA GCIG PA DANG THA DAD PA LAS BDAG NYID GROL BAR MA SMRA
SHIG ,DE LTAR SMRA NA BUM PA

GCIG NYID LA BUM PA DANG BUM PA MA YIN PA LAS GROL BAR SMRA BAR
BYA DGOS SO, ,BDAG DANG PHUNG PO BRTEN PA DANG BRTEN DU YOD PA
YANG MA YIN TE, JI LTAR CHU DANG BUM PA LTAR BDAG DANG PHUNG PO
DE 'DRA BA'I DNGOS POR SUS KYANG MA MTHONG

NGO; ,SUS KYANG MA DMIGS PA DAG KHYOD 'DOD NA KHYOD LA SGRUB PA
MANG PO GZHAN YANG 'BYUNG GI SGRUBS SHIG ,DE LTAR NA DAM PA YANG
YIN GYI, PHUNG PO'I PHYOGS GCIG NA BDAG YOD PA YANG MA YIN TE, JI
LTAR SDONG PO LA 'DZER

BA DANG; LUS LA MIG LA STZOGS PA LTAR BDAG PHUNG PO LA DE 'DRA
BAR MI DMIGS PA'I PHYIR RO, ,BDAG GIS PHUNG PO LA KHYAD PAR YANG
MED DE, PHUNG PO NI DU MA YIN LA BDAG NI GCIG PA YIN PAS 'GAL BA
GRUB PO, ,BDAG

@2B GCIG GIS PHUNG PO DU MA LA KHYAB PAR 'DOD NA, DE LTA NA DU
BA'I RGYUN GCIG GIS PHYOGS BCU KUN GYI ME LA KHYAB PAR GYIS SHIG
,DE LTA NA KHYOD RJES SU DPAG PA LA MKHAS PAR ZUNG SHIG ,BDAG
PHUNG PO DANG LDAN PAR YANG YOD PA MA YIN TE, 'DI NA LHA SBYIN
DANG DE'I BU LTA BU'I 'BREL

PA MA MTHONG NGO, ,BDAG DANG PHUNG PO'I 'BREL PA NGES PAR GRUB
PAR BYED NUS NA KHYOD KYANG DAM PA KHO NAR BYA'O, ,DE PHUNG PO
LAS GZHAN NA NI BDAG MED LA, PHUNG PO NI MI RTAG PAS NA BDAG RTAG
PAR 'DOD PA THONG SHIG ,GANG YANG BDAG KHYAB PAR YOD CES ZER NA,
DE YANG RNAM PAR

DPYAD DE, KHYOD ZER BA LTAR NA NI DNGOS PO RNAMS YUL GCIG PAR
'GYUR TE, SHAR PHYOGS GANG YIN PA DE NYID NUB PHYOGS LA STZOGS PA
PHYOGS BCU KUN YIN PAR THAL BAR 'GYUR LA, SROG CHAGS GCIG BSAD
PAS THAMS CAD BSAD PAR THAL BAR 'GYUR NA, DE LTAR GYUR YANG

KHO BOS NI NAM YANG MA MTHONG BAS GYA TSOM 'DI THONG SHIG ,BDAG
GCIG PA ZHIG YOD PAR 'DOD PA DE YANG MA YIN TE, DNGOS PO RNAMS
KYI RGYUD THA DAD PAS BDAG THA DAD PAR 'GYUR ZHING, YANG BDAG
GCIG YIN NA NI GANG ZAG GCIG BCINGS PA'AM GROL BAS GANG ZAG THAMS
CAD

BCINGS PA'AM GROL BAR 'GYUR BA YANG BZLOG PAR DKA' BAR 'GYUR RO,
,LUS MED PAR YANG BDAG YOD PHA MA YIN TE, LUS LAS LOGS SHIG NA
BDAG YOD PAR 'DOD PA DE NI BZLOG ZIN NA, LUS NYID BDAG YIN PAR
'DOD NA NI LUS JI LTAR YOD PA NYID BDAG YIN PAS DE'I PHYIR LUS

MED PA ZHES BYA BA DE YANG THONG SHIG ,GZHAN YANG JI LTAR BDAG
RANG DBANG BA NI MA YIN TE, RANG DBANG YOD PA DAG SU ZHIG BDAG LA
BDAG TU SDUG BSNGAL BYED PAR 'GYUR, THER ZUG TU YANG YOD PA MA
YIN TE, NYE BA NYID DU BDE BA DANG SDUG BSNGAL LA STZOGS PA'I
RNAM PAR 'GYUR BA MTHONG

BA'I PHYIR RO, ,BYED PA PO YANG YOD PA MA YIN TE, BDAG NYID LA
BDAG NYID SDUG BSNGAL BAR SU ZHIG BYED, BYED PA MED PAR YANG YOD
PA MA YIN TE, LAS RNAMS BYED PAR SNANG LA GANG YANG MA BYAS PA'I
'BRAS BU BYUNG BA YANG GCIG 'THAD PAR 'GYUR RAM, BDAG DE RTAG PAR
YOD PA

@3A *, ,YANG MA YIN TE, DE LTAR NA SKYE BA PHYI MA DANG RGA BA LA
SOGS PA MI 'BYUNG BAR 'GYUR NA, DE YANG CI KHYOD KYIS MTHONG
NGAM, BDAG MI RTAG PAR YANG YOD PA MA YIN TE, DE LTA NA LAS RNAMS
'BRAS BU MED PA DANG, YANG SRID PA DANG THAR PA YANG MED PAR
'GYUR BA DANG,

'BAD MI DGOS PAR THAL BAR 'GYUR RO, ,DE BAS NA BDAG RTAG PA ZHES
BYA BA 'DI DAG THONG SHIG ,'DI LA DGOS PA CUNG ZAD KYANG MED KYIS
RING DU SRING NGO, ,RNAM PA 'DI DAG GIS BDAG MED PAR BZLOG PA
DANG, BRAM ZE MCHOG GI RGYUD KYIS SMRAS PA DE LTAR BDAG RNAM PA
THAMS CAD DU MED NA

KHYOD KYI SBYIN PA LA STZOGS PA DON MED DE, DPER NA SHI BA'I LUS
LA BDE BA LA SOGS PA'I TSOR BA MED PA LTAR, BDAG MED NA SBYIN PA
LA STZOGS PA'I 'BRAS BU NAM YANG GA LA 'GYUR, 'DI LA BSHAD PA, CI
GZHAN BZLOG PAS GZHAN BZLOG PAR 'GYUR RO, ,BDAG NI BDAG 'OG

GI PHUNG PO 'GOG PAR NI MI BYED DO, ,DE BAS NA GANG ZAG LA BDAG
MED PA'I PHUNG PO TZAM RNAM PAR GNAS PAS LAS KYI 'BRAS BU LA
STZOGS PA 'BYUNG BA 'DI LA SUS 'GOG ,GANG KHYOD KYIS BDAG DE NI
THAG PA LA SBRUL MED PA LA SBRUL DU BTAGS PA DANG 'DRA BA KHO
NA'O, ,'DI NI GANG ZAG LA

BDAG MED PA MDOR BSTAN PAS BRAM ZE MCHOG GI 'DOD PA BSAL BA'O,,
,,DE LTAR GZHAN GYI 'DOD PA'I LUGS BSAL NAS, DA NI RANG GI SDE PA
DAG GI 'DOD PA YANG BSAL BAR BYA STE, DE YANG 'DI PA PHYI ROL GYI
DNGOS PO RNAMS RDUL PHRA RAB TU YOD PA DANG, RDUL PHRA RAB RNAMS

KYANG BAR DANG BCAS PA DANG, BAR MED PA DANG, BAR MED PA LA MA
'BYAR BAR YOD PAR 'DOD DO ZHES GRAG GO, ,DA NI 'DIR DE DPYAD DE
JI LTAR THAG PA LA SBRUL DU 'DZIN PA 'KHRUL PAR SHES PA LTAR THAG
PAR 'DZIN PA YANG 'KHRUL PA KHO NA'O, ,JI LTAR ZHE NA, 'DI NI
THAG PA MA YIN TE, NYIS

SGRIL YIN PA'I PHYIR RO, ,NYIS SGRIL YANG MA YIN TE, RTZA 'DUS PA
YIN PAS SO, ,RTZA 'DUS PA'I RTZA YANG MED PA STE, RDUL PHRA RAB
YIN PAS SO, ,RDUL PHRA RAB DAG YOD DAM MED CE NA, BSHAD PA, RDUL
PHRA RAB DAG MED PA'O, ,JI LTAR ZHE NA, PHYOGS CHA DBYE BA MED PA
STE,

@3B SHAR LA SOGS PA PHYOGS CHA THA DAD PAS RDUL PHRA RAB GCIG PA
NYID DU YOD PAR 'DOD PA MA GRUB BO, ,GAL TE RDUL PHRA RAB DAG LA
DBYER MED DO ZHE NA, DE LTA NA RUNG GI PHYOGS BCU TZAM NA GNAS
PA'I RDUL PHRA RAB RNAMS KYI DBUS NA, RDUL PHRA RAB GCIG GNAS PA
DE CHA GANG GIS NUB PHYOGS NA

GNAS PA'I RDUL PHRA RAB DANG LDAN PA'I CHA DE NYID KYIS BYANG
PHYOGS NA GNAS PA'I RDUL PHRA RAB RNAMS DANG LDAN PA YIN NAM,
YANG NA CHA GZHAN GYIS LDAN PA YIN, DE LA RE ZHIG CHA DE NYID
KYIS LDAN PA'O ZHES ZER NA BDAG NYID THAMS CAD KYIS SBYOR BA YIN
PAS THAMS CAD RDUL PHRA RAB TU 'GYUR BA YIN

TE; DRUG PO DAG NI GO GCIG NA, ,GONG BU RDUL PHRAN TZAM DU 'GYUR,
,ZHES BSHAD PA'I SKYON 'DI ZLOG SHIG ,DE MA BZLOG NA PHYOGS BCU'I
DNGOS PO KUN DBUS NA GNAS PA'I RDUL PHRA RAB KHO NA'I BDAG NYID
YIN PAS THAMS CAD RDUL PHRA RAB TU 'GYUR RO, ,CHA GZHAN GYIS RDUL
PHRA RAB RNAMS LA SBYOR

BA YANG MA YIN TE, CHA SHAS MED PA'I RDUL PHRA RAB RNAMS CHA SHAS
DANG BCAS PAR MI 'DOD LA, DRUG GIS CIG CAR SBYAR BAS NA, ,PHRA
RAB RDUL CHA DRUG TU 'GYUR, ,ZHES BSHAD PA'I SKYON 'DI SOL LA,
RDUL PHRA RAB GCIG PA LAS MA NYAMS PAR GYIS SHIG ,DE BAS NA RDUL
PHRA RAB RNAMS DAG

NI GCIG PAR YANG MED LA, DU MAR YANG MED DE, GCIG PA NYID MA GRUB
NA DE BZHIN DU BAR DANG BCAS DANG, BAR MED PAR 'BYAR BA DANG, BAR
MED PAR MA 'BYAR BAR 'DOD PA RNAMS THONG SHIG ,KHO BOS RDUL PHRA
RAB RNAMS NYID RTZA BA NAS BTON ZIN GYIS RANG NGAM GZHAN GYI YANG
RUNG BA DAG DNGOS PO

RNAMS PHRENG BA DANG SKUD PA LTAR YAN LAG CAN DU YOD PAR 'DOD DO
ZHES GRAG GO, ,'DI LA BSHAD PA, CI YAN LAG CAN DANG YAN LAG GNYIS
THA DAD DAM, 'ON TE GCIG ,DE LA THA DAD PAR NI BRJOD PAR MI BYA
STE, YAN LAG RNAMS LAS YAN LAG CAN 'GA' YANG MA DMIGS TE, PHRENG
BA'I RI

LU RE RE BA NYID DANG SKUD PA NYIS SGRIL DANG SPU RE RE LAS GZHAN
PA'I YAN LAG CAN RDZAS GCIG PA NYID SUS MTHONG, GCIG PA YANG MA
YIN TE, GCIG NA NI CHOS 'GAL BA 'BYUNG STE, GANG GI THOG MA'I CHA
DMAR PO LA SOGS PA YIN PA DE NYID KUN DBUS KYI CHA DANG, THOG
MA'I CHA CIG SHOS KYANG

@4A *, ,DMAR PO LA SOGS PA YIN PAR THAL BAR 'GYUR TE GCIG PA'I
PHYIR RO, ,GAL TE DMAR PO LA STZOGS PA DANG YAN LAG CAN GNYIS MI
GCIG GO ZHE NA, DE NI MA YIN TE, GRUB PA DANG GCIG PAS GCIG PA
NYID YIN PA'I PHYIR RO, ,YANG GANG DAG DNGOS PO RNAMS SKAD

CIG MA MA YIN ZHING RTAG PAR 'DOD PAR GRAG GO, ,'DI LA BSHAD PA,
RTAG PA DE NI RIM DANG CIG CAR GYIS DON BYED PAR 'GAL TE, SNGON
LA 'BRAS BU 'BYUNG NA NI RGYU LA DGOS PA MED DE, DES CI ZHIG BYA,
GAL TE SNGON LA RGYU 'BYUNG NA NI RGYU'I NUS PA RDZOGS NAS 'BRAS
BU 'BYUNG BAS RGYUS DE LA

CI ZHIG PHAN, DE BAS NA RIM GYIS MI BYED DO, ,CIG CAR YANG MI
BYED DE, CIG CAR BYED NA NI THAMS CAD KYI RGYU DANG BYED PA PO
RTAG PA DE MIN PAR 'GYUR TE, PHYOGS BCU'I SA BON THAMS CAD DUS
GCIG TU MYU GUR 'GYUR BA LA SOGS PA'I SKYON DU THAL BAR 'GYUR RO,
,SKYON DE RNAMS NI PHAL CHER PHYI

ROL PA LA 'BYUNG BA'O, ,'DI NI CHOS BDAG MED PA SGRUB PA RDUL
PHRA RAB LA STZOGS PA BZLOG PAS BYE BRAG TU SMRA BA DANG, MDO SDE
PA DANG, PHYI ROL PA'I 'DOD PA BKAG PA'O, ,YANG 'DIR RNAM PAR RIG
PA TZAM DU SMRA BA RNAMS NA RI BDAG NI MED PA RDUL PHRA RAB LA
SOGS PA YANG MED CING, SEMS

SKAD CIG MA RGYUN CHAGS SU 'BYUNG BA DANG, YE SHES SKAD CIG MA
RGYUN CHAGS SU 'BYUNG BA NI YOD DO ZHES RAB TU SMRA'O, ,DE LA
BSHAD KYIS LEGS PAR NYON CIG ,RE ZHIG SKAD CIG MA NYID MED PA
STE, 'DAS PA'I SKAD CIG MA NI ZHIG PAS MED LA, MA 'ONGS PA NI MA
GRUB PAS MED CING, DE

GNYIS MED PAS 'BRAS BU'I SKYE BA DA LTAR GYI SKAD CIG MA GA LA
YOD, DES NA GANG SMRAS PA SKAD CIG MA NYID MA GRUB BO, ,YANG SEMS
DE'I RGYU'I SNGON LAS BYUNG BA'AM, RGYU'I RTING LAS BYUNG BAR
RTOG GRANG NA, DE NI KHO BOS BKAG ZIN LA, RGYU DANG 'BRAS BU DUS
MNYAM PAR RTOG NA NI RGYU DES 'BRAS

BU LA CI ZHIG PHAN LA, RVA G-YAS G-YON LTA BU DUS MNYAM PA RNAMS
KYI RGYUR NI GANG GZUNG 'BRAS BUR NI GANG GZUNG, DE BAS NA DUS
MNYAM PAR RTOG PA SPONGS SHIG ,DUS THA DAD PA LA SKYE BAR 'DOD
PA'I SKYON GZHAN YANG RTZOD DE, DUS THA DAD PA LA SKYE BAR 'DOD
NA DUS GZHAN GYIS BAR

@4B DU CHOD PA LA BYUNG BA'AM, BAR DU MA CHOD PA LA BYUNG, DANG
PO LTAR NA NI 'DAS PA KHO NA LAS SKYE BAR 'GYUR LA, DE YANG RUNG
BA MA YIN ZHING, DE NI KHYOD NYID KYANG 'DOD PA MA YIN TE, 'DAS
PA NI MED PA'O ZHES MDO SDE DAG LA KHYOD NYID KYIS BRJOD PA'I
PHYIR RO, ,GNYIS PA LTAR NA YANG MI RUNG

STE; BDAG NYID THAMS CAD KYIS BAR DU MA CHOD NA DUS THAMS CAD
SKAD CIG MA GCIG GI NANG DU ZHUGS PAR 'GYUR LA DE LTA NA BSKAL PA
YANG SKAD CIG MA TZAM NYID DU THAL BAR 'GYUR BAS MI RUNG ZHING
SKAD CIG MA LA YANG DUS KYI CHA SHAS YOD PAR 'GYUR RO, ,GZHAN
YANG SEMS DE YOD PA SKYE 'AM

MED PA SKYE, RE ZHIG DANG PO LTAR NA NI MI RUNG STE, YOD PA SKYE
NA MYU GU LAS MYU GU 'BYUNG BA DANG, BUM PA LAS BUM PA 'BYUNG BA
DANG, SEMS LAS KYANG SEMS GNYIS PA LA STZOGS PA 'BYUNG BAR THAL
BAR 'GYUR RO, ,MED PA SKYE NA NI MO GSHAM GYI BU DANG, RI BONG GI
RVA YANG SKYE BAR THAL BAR

'GYUR RO, ,SEMS RGYU MED PA LAS SKYE NA NI RDO DANG BONG PA LA
SOGS PA LA YANG CI NAS SEMS MI 'BYUNG, DNGOS PO RNAMS KYI RGYU LA
MI LTOS PAS NAM MKHA' LAS PADMA SKYE BA DANG, BYE MA LAS TIL MAR
'BYUNG BAR YANG 'GYUR RA, ,RANG DANG GZHAN GNYI GA LAS SKYE BAR
RTOG NA YANG KHO BOS

GONG DU GNYI GA BKAG ZIN PAS THONG SHIG ,YANG RGYU GCIG LAS ZER
NA NI RGYU GCIG GIS 'BRAS BU GCIG BSKYED PA MA YIN TE, 'BRAS BU
DAG NI RGYU DANG RKYEN DU MA LA RAG LAS PAR MNGON SUM DU MTHONG
BA'I PHYIR RO, ,GCIG LAS DU MA'O ZHES ZER NA NI DE YANG MI 'THAD
DE, RGYU DANG 'BRAS BU RJES

SU MI MTHUN PA'O, ,JI LTAR ZHE NA, RGYU GCIG GIS 'BRAS BU DU MA
DAG BSKYED PA NI RGYU LA LTOS NAS 'BRAS BU DAG MANG LA, 'BRAS BU
LA LTOS NAS RGYU NYUNG ZHING, GZHAN YANG RGYU GCIG KHO NAS 'BRAS
BU GCIG KYANG BSKYED MI NUS NA DU MA LTA SMOS KYANG CI DGOS, DU
MA LAS SHE NA, YANG MA

YIN TE, RGYU NI MANG LA, 'BRAS BU NI GCIG KHO NA YIN PAS RGYU
DANG RGYU CAN MI MTHUN PA'I PHYIR RO, ,RGYU DU MA LAS 'BRAS BU DU
MA'O ZHES ZER NA DE YANG MA YIN TE, DA LTA NA RGYU GCIG GIS 'BRAS
BU GCIG BSKYED CES GONG DU SMRA BA NYID DANG 'DRA LA, DE YANG KHO
BOS BKAG ZIN TO, ,MDOR

@5A *, ,NA 'DAS PA LAS DANG, DUS MNYAM PA LAS SKYE BA BKAG PA
NYID KYIS 'DI YANG BKAG ZIN TO, ,CI SNYED KYI RGYU TSOGS KYANG
SKYE BAR MI RUNG BA NYID DU KHO BOS RNAM PAR ZIN PAS SO, ,DE'I
PHYIR GANG KHYED 'DOD PA'I SEMS DE RGYU GANG LAS KYANG JI LTAR
YANG MI SKYE BA KHO NA'O, ,DA NI

SEMS DE GCIG YIN NAM, DU MA YIN PA YANG DPYAD DE, GCIG NI MA YIN
TE, SHES PA RNAM PA DANG BCAS PA KHYED DMIGS PA RNAMS SEMS NYID
KYI RNAM PA DANG BYE BRAG KHYAD PAR ZHES BYA BA'I BAR DU 'DOD LA,
DMIGS PA NI GCIG MA YIN TE, DU MA YIN PAS NA SEMS KYANG DU MA KHO

NAR THAL BAR 'GYUR TE, BDAG NYID GCIG PA NI GCIG LA, GCIG NI DU
MA YIN PAR GA LA 'GYUR TE, DE LTAR 'DOD NA KHYED NYID KYANG YAN
LAG CAN GYIS RDZAS 'DOD PA LA SKYON MA BRJOD CIG ,DU MA YANG MA
YIN TE, RDZAS DU MA YIN NA NI RDUL PHRA RAB BSTAN PA'I SKABS SU
SUN PHYUNG ZIN

LA; SKAD CIG MA DU MA YIN NA NI DE YANG KHO BOS SKAD CIG MA NYID
LEGS PAR BKAG ZIN TO, ,DE LAS MA GTOGS PA'I DUS LA NI GANG YANG
MED DO, ,DE BAS NA KHYED GANG 'DOD PA'I SEMS DE GCIG DANG DU MAR
KHO BOS BKAG ZIN PA'O, ,SHES PA RNAM PA MED PA DAG SEMS RNAM PA

MED PA TZAM RIG PAS BEMS PO LAS LOGS PA DPYAD DU MED PA, BRJOD DU
MED PA ZHIG YOD DO ZHES 'DOD PAS DE DPYAD DE, CI SHES PA DE MAR
ME LTAR GZUGS CAN DU YOD DAM, GZUGS CAN MA YIN PA BSTAN DU MED
PAR YOD, PHYOGS DANG PO LTAR NA NI JI LTAR KHYOD NYID KYIS MTHONG

BA LTAR BDAG CAG GZHAN LA YANG STON CIG ,KHYOD LA MNGON SUM DU
GRUB NA BDAG CAG LA YANG MNGON SUM DU GRUB PAR GYIS SHIG ,GZHAN
DU TSIG TZAM GYIS NI KHO BO CAG JI LTAR YID CHES PAR 'GYUR, TSIG
TZAM GYIS GRUB NA NI, GZHAN GYIS 'DOD PA'I BDAG NYID KYANG GRUB
PAR

'GYUR RO; ,GZHAN YANG BRAM ZE MCHOG GI RGYU DAG LA YANG SUN 'BYIN
PA'I SKYON BSNYAD PA DE NYID KHYED LA YANG BSNYAD PAR BYA BA NYID
DU 'GYUR LA, DE LTAR NA KHYED KYANG BRAM ZE MCHOG GI RGYU DANG
GCIG GAM BYE BRAG TU 'GYUR RAM, PHYOGS GNYIS PA LTAR NA NI BRJOD
DU MED CING BSTAN DU MED PA

@5B KHYED NYID KYIS JI LTAR SHES, BLA MA DAG GIS BSTAN TO ZHE NA,
GANG KHYED NYID KYIS BRJOD DU MED PAR 'DOD NA DE KHYED LA JI LTAR
BLA MAS BRJOD PAR NUS, GZHAN YANG RANG RIG PA YOD NA RIG PAR BYA
BA DANG, RIG PA PO DANG, RIG PA GSUM YOD PAR 'GYUR NA, RIG PAR
BYA BA DANG,

RIG PA PO KHYED KYIS JI LTAR MI 'DOD PA DE LTAR RIG PA NYID KYANG
MI 'DOD PAR GYIS SHIG ,'DRA BA LAS GCIG NA GZHAN 'DOD LA GZHAN
'DOD NA RANG RIG PA BRJOD DU MED PA DPYAD PA DANG BSTAN DU MED PA
ZHIG YOD PAR 'DOD LA, GZHAN GYIS 'DOD PA'I BDAG DANG KHYAD PAR CI
ZHIG YOD PA MIG

RAB TU PHYE LA LTOS SHIG ,BDAG DANG MNYAM PAR 'DOD NA NI RIGS
PA'I PHUNG PO GONG DU BSTAN PA NYID GDAB PAR ZAD DO, ,YANG YE
SHES RGYUN DU BYUNG BA YOD PA NYID DPYAD DE CI 'DAS PA DANG DA
LTAR MED PA'I MA 'ONGS PA YOD PAR THOS SAM, GANG YANG GNAS GYUR
PA'I SEMS NYID MED NA

DE GNAS GYUR PA'I YE SHES JI LTAR YOD PAR 'GYUR, SHES PA RNAM PA
DANG BCAS PA DAG 'DOD PA LTAR DMIGS PA RNAM PAR DAG PA DANG LDAN
PA'I YE SHES YOD NA NOR PA THAMS CAD SPANGS NAS KYANG GAL TE
MTSAN MAR SKYER ZIN NA, DE NA NOR PA YANG DAG STE, ,RAB RIB YONGS
SU MA DAG BZHIN, ,

ZHES GSUNGS PA 'DI YANG LEGS PAR ZLOG SHIG ,SHES PA RNAM PA MED
PAR SMRA BA DAG GI LTAR NA YE SHES BAG CHAGS MA LUS PA DANG BRAL
BA RANG RIG PA TZAM YOD PAR 'DOD NA YANG SKYON GONG DU BSTAN PA
LAS MA 'DAS PA DE LTA BU'I YE SHES DES DGOS PA NI CI ZHIG YOD, DE
MED PAS NA CI

ZHIG MNYAM, DE BAS NA DGOS PA MED PA RTOG PA TZAM 'DI DAG RAB TU
SPONGS SHIG ,'DI NI RNAM PAR RIG PA TZAM DU 'DOD PA DAG GI MNGON
PAR ZHEN PA SPANG BA'I RIM PA MDOR BSTAN PA'O,, ,,'DI THEG PA
CHEN PO DBU MA PA DAG LA RNAM PAR BRTZAD PA, GANG YE SHES NYID
MED PAR

SMRA NA GANG KHYED KYI MYA NGAN LAS 'DAS PA NYID NI GANG ZHIG
,SEMS CAN GYI DON DAG JI LTAR BYED CE NA, 'DI LA BSHAD PA, DPER
NA TIL MAR DANG SDONG BU DAG YOD KYI BAR DU MAR ME'I RGYUN 'BAR
BAR 'GYUR LA, SDONG BU DANG TIL MAR DE DAG ZAD PA'I DUS NA MAR ME
DE'I RGYUN KUN DU CHAD PAR

@6A *, ,'GYUR LA, DE BZHIN DU SDONG BU DANG TIL MAR LTA BU'I MA
RIG PA ZAD PA NA, RNAM PAR SHES PA MAR ME LTA BU 'DI RANG GI
NGANG GIS RGYUN CHAD PA'I SKRA'I CHA BRGYAR GSHAGS PA'I TSAD TZAM
MED PAR RNAM PA THAMS CAD DU KUN NAS RGYUN CHAD PAR 'GYUR RO, ,DE
BAS NA GNAS

GYUR PA'I YE SHES GANG NAS KYANG BYUNG BA MED PA'O, ,DE NAS KUN
NAS STONG PA NYID GANG YIN PA DE NYID MYA NGAN LAS 'DAS PAR GZUNG
NGO, ,DE LTAR NA CHAD PAR CIS MI 'GYUR BSHAD PA, DPE BSHAD KYIS
NYON CIG ,SKYES BU ZHIG GIS NAM MKHA' MED DO ZHES BRJOD NA, DE
CHAD

PAR MOS PA YIN NAM, DE BZHIN DU KHO BO YANG NAM MKHA' DANG 'DRA
BA'I SEMS YE NAS MED PA NYID MED PAR MA SHES PA DAG LA MED DO
ZHES 'GOG GI, GANG YOD PA RNAM PAR BCAD NAS MED PAR BYED PA NI,
KHO BO CAG DBU MA PA MA YIN PAS CHAD PAR JI LTAR 'GYUR, GANG SEMS

CAN GYI DON BYED PAR JI LTAR 'GYUR ZHES DRIS PA DE YANG BSHAD DE
SA BCU PA'I DBANG PHYUG TU GYUR PA RGYAL BA'I THUGS KYI SRAS SMON
LAM THAMS CAD LA DBANG THOB PA DES SEMS CAN GYI KHAMS LA BLTAS
NAS GANG DAG GIS SEMS CAN THAMS CAD KYI DON NYE BAR SGRUB PA NI
CHOS KYI SKU MA THOB PAR

MI NUS SO ZHES BSAMS NAS SKAD CIG MA GCIG GIS CHOS KYI SKU MNGON
SUM DU BYED NAS 'DI LTA BU'I SMON LAM BYIN GYIS RLOB STE, SKAD
CIG MA GANG LA BDAG MNGON PAR RDZOGS PAR BYANG CHUB PA NAS BZUNG
STE, 'KHOR BA YONGS SU DRONGS KYI BAR DU SEMS CAN RNAMS LA SKAL
BA JI LTA BA BZHIN

DU SKU SNA TSOGS DANG GSUNG SNA TSOGS DAG RGYUN MI 'CHAD PAR NAM
MKHA'I KHAMS KYI MTHAS KLAS PAR 'BYUNG BAR GYUR CIG ,BYANG CHUB
SEMS DPA' RNAMS LA LONGS SPYOD RDZOGS PA'I SKU YID DU 'ONG BA
'BYUNG BAR GYUR CIG CES DE LTA BU'I SMON LAM BYIN GYIS BRLABS NAS
STONG PA NYID STON KA'I NYI

MA PHYED KYI NAM MKHA'I DKYIL LTA BU MTSAN RDUL THAMS CAD RAB TU
ZHI BA'I BDAG NYID DU 'GYUR TE, DE NYID LA MYA NGAN LAS 'DAS PAR
SMRA'O, ,GANG YANG YE SHES DANG STOBS DANG, DBANG LA SOGS PA
DANG, RANG RIG PA LA SOGS PA BSHAD PA NI SKRAG PAR 'GYUR BA SPANG
BA'I PHYIR BSTAN

@6B PA KHO NA YIN NO, ,DE BAS NA SMON LAM LA DBANG BA'I SMON LAM
GYI STOBS DANG, SKAL BA DANG LDAN PA'I 'GRO BA'I DBANG GIS SKU
DANG, GSUNG DANG, CHO 'PHRUL SNA TSOGS 'BYUNG GI, DNGOS PO NYID
DU CUNG ZAD TZAM YANG MED PA KHO NA YIN TE, GAL TE DNGOS POR YOD
NA DE'I TSE 'DUS BYAS

KYI BDAG NYID THAMS CAD PA DAG DANG, KHYAD PAR CI 'DRA BAR 'GYUR,
DE BAS NA KHA CIG YID BZHIN GYI NOR BU DANG, MKHA' LDING GRUB
PA'I CHOS SDONG LTA BU'O ZHES DPER 'DZIN PA DAG NI TSUL THAMS CAD
PA'I DPER MI RUNG STE, DE DAG LTAR 'DI DNGOS POR GYUR PA NI MA
YIN PA'I PHYIR RO, ,

'DIR YANG SMRAS PA, DE LTAR THAMS CAD MED PA YIN, SKYE BA DANG,
GNAS PA DANG, 'JIG PA DAG JI LTAR BLTA BAR BYA, DRIS PA DANG PO
NYID GANG 'BYUNG, ,SMRAS PA, SKYE BA'O, ,BSHAD PA, GANG GNAS PA
DANG 'JIG PA DANG BRAL BA'I SKYE BA JI LTAR 'BYUNG, GAL TE GNAS
PA

DANG; 'JIG PA DANG BRAL BA'I SKYE BA 'DOD NA DE'I TSE RI BONG GI
RVA'I SKYE BA SUS BZLOG PAR 'GYUR, YANG SMRAS PA, DANG PO NYID DU
GNAS PA 'BYUNG NGO, ,BSHAD PA, SKYE BA DANG 'JIG PA DANG BRAL
BA'I GNAS PA JI LTAR 'BYUNG, GAL TE SKYE BA DANG 'JIG PA DANG
BRAL BA'I GNAS PA 'DOD

NA; DE'I TSE DANG PO MA SKYES PA YIN LA, GNYIS PA NI SKYE BA STE,
GSUM PA NI 'JIG PA YIN PAS GNAS PA MED PA KHO NA'O, ,YANG SMRAS
PA, 'JIG PA'O, ,BSHAD PA, GAL TE SKYE BA DANG GNAS PA DANG BRAL
BA'I 'JIG PA 'DOD NA DE'I TSE MO GSHAM GYI BU 'JIG PAR 'GYUR BA
SUS

BZLOG PAR 'GYUR, GAL TE SKYE BA DANG GNAS PA DANG 'JIG PA DAG DUS
GCIG KHO NAR YOD DO ZHE NA, BSHAD PA, CI MUN PA DANG SNANG BA DAG
GO CIG CAR KHO NAR YOD DAM, SKYE BA DANG GNAS PA DANG, 'JIG PA
DAG PHAN TSUN 'GAL BA YIN PAS CIG CAR GA LA 'BYUNG, DE BAS NA
SKYE

BA DANG GNAS PA DANG 'JIG PA DAG MED PA KHO NA'O, ,'DIR SMRAS PA,
DE LTAR THAMS CAD MED PA KHO NA BAS SBYIN PA LA SOGS PA SPYOD PA
DON MED PAR 'GYUR ZHING, THOB PAR BYA BA BYANG CHUB CES BYA BA
YANG MED PA NYID YIN PAR 'GYUR LA, DES NA RNAM PA THAMS CAD DU
RNAM PAR GZHAG PA

@7A *, ,'KHRUG PAR 'GYUR RO, ,'DIR BSHAD PA, SKYES BU 'GA' ZHIG
GI MIG MIG SER GYI NAD KYIS BTAB NAS DES NAM MKHA' LA SKRA SHANG
'DZINGS PA DANG, BAL GYI 'KHOR LO DANG RAB RIB DAG MTHONG LA,
SKYES BU DE YANG MKHAS PA'I RANG BZHIN CAN YIN PAS 'DI SNYAM

DU BDAG GIS DMIGS PA 'DI DAG YOD PA MA YIN TE, MIG NAD KYIS MIG
NYAMS PAS 'DI LTAR SNANG BA'O SNYAM NA CI SKYES BU DES LOG PAR
RTOG PA YIN NAM, SKYES BU DE LOG PAR SNANG BA'I MIG NAD DE BSAL
BA LA 'BAD PAR MI BYED DAM, DE BZHIN DU MED PAR SNANG BA'I RTOG
PA 'BYUNG BA

MIG SER GYI NAD LTA BU'I LOG PAR RTOG PA BSAL NAS, NAD DANG BRAL
BA'I MIG LTA BU MTSAN MA'I NAD THAMS CAD DANG BRAL BA, NAM MKHA'
LTAR DNGOS PO MED PA'I DNGOS PO'I BDAG NYID DU 'GYUR BA 'DI LA
NYES PA YOD DAM, SGYU MA'I SKYES BUS SGYU MA'I SKYES BU LA SBYIN
PA BYIN PA LA SOGS

PA DANG; DES KYANG BYANG CHUB CES BYA BA THOB PA LTAR, BDAG CAG
RNAMS KYANG SBYIN PA LA SOGS PA DANG, DE RNAMS KYI 'BRAS BU DE
LTAR 'DOD DE, DE BAS NA RNAM PAR GZHAG PA 'KHRUGS PA 'JIG RTEN
RGYANG 'PHEN PA LTAR BDAG CAG NI 'DI MI SMRA'O, ,DE BAS NA THOG
MA NYID DU SNGON NYID

DU 'DAS PA'I RIGS PA DAG GIS BRTAGS PA'I BDAG MED PA NYID DU NGES
PAR BYA ZHING, CHOS TZAM LA GNAS PAR BYA'O, ,DE NAS PHUNG PO LA
SOGS PA'I CHOS TZAM GANG YIN PA DE YANG JI SKAD BSHAD PA'I RIGS
PAS MI SNANG BAR BYAS LA, SEMS TZAM NYID LA GNAS PAR BYA'O, ,DE

BZHIN DU YANG RIGS PA'I TSOGS RGYA CHEN POS SEMS SNANG BA MED PAR
BYAS LA, MTHA' THAMS CAD LAS RGAL BA, MTSAN MA'I RDUL NYE BAR ZHI
BA, BDAG DANG SEMS CAN DANG SROG LA SOGS PA MA YIN PA, RANG RIG
PA'I RLABS MED PA 'DI LTA BU LA BLTA BAR BYA STE, DPER NA SKYES
BU

JI SRID DU MIG SMAN LAN MANG DU BSTAN PA DE SRID DU MIG GI NAD
NYAMS PAR 'GYUR RO, ,DE BZHIN DU JI SRID DU MED PAR RTOG PA DE
SRID DU RTOG PA'I NAD NYAMS PAR YANG 'GYUR LA, RING ZHIG NA MED
DO ZHES RTOG PA NYID KYANG SPONG BAR 'GYUR RO, ,DE DANG MTHUN PA
NYID DU, GANG TSE GANG ZHIG MED DO ZHES

@7B BRTAGS PA'I DNGOS PO MI DMIGS PA DE'I TSE CUNG ZAD MED DO
ZHES RTOG PA NYID KYANG SPONG PAR 'GYUR ZHES BSHAD DO, ,DE BAS NA
BAG YOD PAR JI SKAD DU BSHAD PA'I CHOS RNAMS RAB TU RTOGS PAR
'GYUR BAR BYA BA'I PHYIR NAN TAN GYIS RTAG TU BRTZON PAR GYIS
SHIG ,'DI LTAR NYE BAR BSTAN PA GNANG NAS,

BSDU BA'I TSIGS SU BCAD PA 'DI DAG GSUNGS TE, BDAG TU 'DZIN PA
BZLOG PA'I PHYIR, ,PHUNG PO KHAMS SOGS BSTAN PA STE, ,SEMS TZAM
LA NI RNAM GNAS NAS, ,SKAL CHEN RNAMS KYIS DE YANG GZHOM, ,'DI
DAG THAMS CAD SEMS TZAM ZHES, ,THUB PA YIS NI GANG GSUNGS

PA; ,BYIS RNAMS SKRAG PA SPANG PHYIR TE, ,DE NI DE NYID MA YIN
NO, ,ZHES 'DI DAG KYANG SLOB MA'I TSOGS LA SGROGS SO, ,LTA BA THA
DAD PA RNAM PAR PHYE BA MDOR BSDUS PA, SLOB DPON DBU MA'I SENG
GE'I ZHAL SNGA NAS KYIS MDZAD PA RDZOGS SO,, ,,'DI NI PAndI TA
CHEN PO DBU MA'I SENG

GE ZHES BYA BAS RTZOD PA CHEN PO'I DUS SU JI SKAD BSHAD PA RNAMS
MKHAS PA DAG GIS BZUNG STE, GCIG NAS GCIG TU BSHAD PA GTAM GYI
MAN NGAG CES BYA BAR GRAGS PA LA SLAD KYIS GZHUNG DU BKOD PA'O,
,GCIG NAS GCIG TU 'BYUNG BA, MNGON PAR BRTZON PA'I DGE BSNYEN TA
RO SHR'I MI

TRAS BYAS PA, RGYA GAR GYI MKHAN PO TA RO SHR'I MI TRA NYID DANG,
LO TZ'A BA DGE SLONG CHOS KYI SHES RAB KYIS ZHUS SHING BSGYUR TE
GTAN LA PHAB PA'O, , 