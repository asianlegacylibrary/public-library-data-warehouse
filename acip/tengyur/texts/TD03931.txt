@116B #, ,RGYA GAR SKAD DU, MA DHYA MA AU PA DE SHA
BRiTTI, BOD SKAD DU, DBU MA'I MAN NGAG CES BYA BA'I 'GREL PA,
'PHAGS PA 'JIG RTEN DBANG PHYUG LA PHYAG 'TSAL LO, ,

@117A *, ,'GRO BA'I SDUG BSNGAL SEL MDZAD CING, ,DKAR PO RNAM PAR
'PHEL BA'I RGYU, ,BYANG CHUB SEMS LA PHYAG 'TSAL NAS, ,DBU MA'I
MAN NGAG GSAL BAR BYA, ,PHYIN CI LOG GI RNAM RTOG GIS, ,'KHOR
BA'I 'DAM DU BYING BA RNAMS, ,MAN NGAG LAM LA

RAB BRTEN NAS, ,YANG DAG BYANG CHUB BSGRUB PA'I PHYIR, ,MAN NGAG
DON TZAM BSHAD PAR BYA, ,DE LA, GANG GI GSUNG GI 'OD ZER GYIS,
,ZHES BYA BA LA SOGS PAS NI YUL YON TAN DANG LDAN PA LA PHYAG
'TSAL BA RTZOM PAR BYED DO, ,DE SLOB DPON DE DAG NYID YA RABS DAM
PA

NYID DU SHES PAR BYA BA'I PHYIR RAM, BAR CHAD KYI BGEGS ZHI BAR
BYA BA'I PHYIR RAM, BSHAD PAR DAM BCA' BA'I PHYIR DGONGS PA YIN
NO, ,TSIGS SU BCAD PA 'DIS NI BSDUS PA'I DON GNYIS BSTAN TE, YON
TAN BRJOD PAS MCHOD PA DANG PHYAG 'TSAL BAS MCHOD PA DANG, YON
TAN YANG GZHAN GYI

DON PHUN SUM TSOGS PA DANG, RANG GI DON DU 'DU SHES PAR BYA'O,
,GZHAN GYI DON LA YANG RGYU DANG 'BRAS BU STE, DE LA, GANG GI
GSUNG GI 'OD ZER GYIS, ,ZHES BYA BAS NI RGYU PHUN SUM TSOGS PA
BSTAN TO, ,BDAG SOGS RMONGS PA MA LUS PA'I, ,SNYING GI PADMA KHA
'BYED PA, ,

ZHES BYA BAS NI 'BRAS BU PHUN SUM TSOGS PA BSTAN TO, ,DAM PA'I
SKYES MCHOG CES BYA BAS NI RANG GI DON MTHAR THUG PA STON PAR
BYED DO, ,RNAMS ZHES BYA BA NI DU MA'O, ,'DUD CES BYA BA NI PHYAG
'TSAL BA'I TSIG GO, ,YAN LAG GI DON BSHAD PAR BYA STE, GANG GI
ZHES BYA BA NI BYED

PA PO'I TSIG GAM, SPYI'I SGRA YIN YANG YUL GZHAN RNAM PAR SPANGS
NAS RTEN SANGS RGYAS KHO NA LA 'JUG PAR GSAL TE, SANGS RGYAS KYI
YON TAN BRJOD PAS MCHOD PA DANG, PHYAG 'TSAL BAS MCHOD PA'I SKABS
YIN TE, KHRA MO BOS ZHES BYA BA DANG 'DRA STE, SPYI SGRA YIN YANG
'O MA

DGOS PA'I SKABS SU BA KHRA MO LA 'JUG GO, ,GSUNG GI 'OD ZER ZHES
SMOS PAS NI SKU GSUNG THUGS KYI 'OD ZER YANG BSTAN NO, ,DKAR PO
DANG, DMAR PO DANG, SNGON PO DANG, NYI ZLA'I 'OD DANG 'DRA STE,
NYI MA SHAR BAS 'OD KYIS MUN NAG CHEN PO SEL BAR BYED PA DANG, ME
TOG

@117B LA SOGS PA KHA 'BYED PAR BYED PA DANG, SMAN DANG 'BRAS BU
SNA TSOGS SMIN PAR BYED PA DANG, BA MO LA SOGS PA GRANG BA'I RIG
PA'I GDUG PA ZHI BAR BYED PA DANG, DRO BA'I RAG PAS SEMS CAN BDE
BAR BYED PA DANG, LAM DANG LAM MA YIN PA DANG, DNGOS PO MI

GSAL BA GSAL BAR BYED PA DANG, SKAR MA LA SOGS PA'I 'OD GZHAN DAG
ZIL GYIS GNON PAR BYED DO, ,DE BZHIN DU BCOM LDAN 'DAS KYI SKU
GSUNG THUGS KYI SGO NAS RNAM THAR BSAM GYIS MI KHYAB PA'I CHOS
BSTAN PA'I 'OD ZER GYIS 'GRO BA RNAMS KYI MA RIG PA'I MUN PA SEL

BAR BYED PA DANG, BLO'I PADMA KHA 'BYED PAR BYED PA DANG, RGYUD
MA SMIN PA KUN SMIN PAR BYED PA DANG, BDUD LA SOGS PA'I GNOD PA
ZHI BAR BYED PA DANG, SEMS CAN THAMS CAD KYI SDUG BSNGAL ZHI BAR
BYED PA DANG, BLA NA MED PA'I BDE BA LA 'GOD PAR BYED PA DANG,
LTA BA NGAN PA

SEL BAR BYED SPONG BAR BYED PA DANG, LHA LA SOGS PA'I RNAM PAR
SMIN PA'I 'OD ZIL GYIS GNON PAR YANG MDZAD DO, ,DE YANG MOG MOG
POR MDZAD DANG ZHES PAS KYANG BSTAN TO, ,'OD ZER GYIS ZHES BYA BA
NI BYED PA PO'I BYA BA STON PAR BYED DO, ,'BYED PAR BYED CES BYA
BA NI LAS SU BYA BA STON

PAR BYED DO, ,BDAG SOGS ZHES SMOS PAS NI SLOB DPON BDAG LA SOGS
PA STE GO SLA'O, ,RMONGS PA ZHES BYA BA NI DE KHO NA NYID KYI DON
MNGON DU MA GYUR PA'I PHYIR RO, ,MA LUS PA ZHES BYA BAS NI BCOM
LDAN 'DAS KYI THUGS RJE NYI TSE BA MA YIN PA DANG, KUN LA KHYAB
PA DANG THAMS CAD

KYI DON MDZAD PAR ZHUGS PA'I PHYIR RO, ,SNYING GI PADMA KHA 'BYED
PA, ,ZHES PA NI SEMS KYI RTEN DU GYUR PA'I SNYING STE, RTEN GYI
MING BRTAN PA LA BRTAGS PA STE, DE'I PHYIR, SEMS KYI PADMA KHA
'BYED PA, ,ZHES BYA BA'O, ,DE YANG PADMA DANG 'DRA STE, PADMA NI
MTHONG NA DGA' BA BSKYED PA DANG

DRI DANG KHA DOG SNA TSOGS PA DANG, SBRANG RTZI LA SOGS PA'I
'BYUNG GNAS YIN PA DANG, 'DAM NAS SKYES KYANG 'DAM GYIS MA GOS
SHING KHYAD PAR DU 'PHAGS PA'O, ,DE BZHIN DU SEMS KYANG DGA'
GDUNG SNA TSOGS KYI GNAS YIN PA DANG, LHAN CIG SKYES BA'I BDUD
RTZI'I RO MYONG BAR BYED

@118A *, ,PA DANG, BYANG CHUB RIN PO CHE'I 'BYUNG GNAS SU GYUR PA
DANG, GLO BUR BA'I DRI MA DANG BCAS KYANG RANG BZHIN GYIS 'OD
GSAL ZHING RNAM PAR DAG PA STE, DE YANG, CHU KHAMS GSER DANG NAM
MKHA' RNAMS, ,DAG PA BZHIN DU DAG PAR 'DOD, ,CES BYA

BA DANG, SEMS KYI RANG BZHIN SANGS RGYAS TE, ,SANGS RGYAS GZHAN
DU MA TSOL CIG ,CES BYA BAS KYANG BSTAN TO, ,KHA 'BYED PA ZHES
BYA BA NI PADMA KHA 'BYED PA DANG 'DRA STE, RIG PA'I GNAS RNAM PA
LNGA LA BLO RGYAS PAR BYED DO, ,DE YANG, GANG ZHIG 'DZIN DANG
'DON DANG SPYOD PA DANG, ,

GZHAN LA 'DRI ZHING THOS PA 'DZIN BYED DANG, ,DE YI BLO NI NYI
MA'I 'OD ZER GYIS, ,PADMA BZHIN DU RNAM PAR KHA 'BYED DO, ,ZHES
BYA BA DANG, YANG, RIG PA'I GNAS LNGA DAG LA MKHAS PAR MA BYAS
NA, ,'PHAGS MCHOG CIS KYANG THAMS CAD MKHYEN NYID 'GRUB MI 'GYUR,
,DE PHYIR GZHAN

DAG TSAR GCAD RJES SU GZUNG PHYIR RAM, ,BDAG NYID GOMS PAR BYA
PHYIR DE LA DE BRTZON BYED, ,CES BYA BAS KYANG BSTAN TO, ,DAM
PA'I SKYES MCHOG CES BYA BAS NI SPANGS PA DANG YE SHES PHUN SUM
TSOGS PA'I BDAG NYID LA BYA STE, SKU GSUM GYI NGO BO NYID DO, ,DE
LA 'DUD CES BYA BA NI

PHYAG 'TSAL BAR BYED PA STE LUS NGAG YID GSUM GYI LAS DGE BA'O,
,DA NI MAN NGAG DNGOS SU BSTAN PAR BYA STE, DE LA THEG PA CHEN PO
DBU MA'I MAN NGAG NI 'DI YIN TE ZHES BYA BA LA SOGS PAS NI RGYU
THOS BSAM BSGOM GSUM GYI SHES PAS MDOR BSDUS TE STON BAR BYED PA
YIN TE, DE LA THEG

PA NI RGYU'I THEG PA DANG 'BRAS BU'I THEG PA STE, RGYU NI BYANG
CHUB SEMS DPA' RNAMS KYI LAM STE 'DI NAS 'GRO BA'I PHYIR RO, ,DE
YANG SNGAGS KYI THEG PA'I TSUL DU BSHAD PA DANG, PHA ROL TU PHYIN
PA'I THEG PA'I TSUL DU BSHAD PA STE, GZHAN NAS BSHAD PA BZHIN NO,
,'BRAS BU'I THEG PA

NI SKU GSUM GYI BDAG NYID DE, BGROD PAR BYA BA YIN PA'I PHYIR RO,
,CHEN PO NI SHES RAB DANG SNYING RJE LA SOGS PAS CHE BA STE, DE
YANG, GTONG BA CHE DANG BLO CHE BA DANG MTHU CHE BA, ,ZHES BYA
BAS KYANG BSTAN TO, ,DE LA SHES RAB CHEN POS NI CHOS THAMS CAD
SGYU MA LTA BUR SHES SHING CI

@118B LA YANG MA CHAGS PA'O, ,SNYING RJE CHEN POS NI SEMS CAN GYI
DON RGYUN MI GCOD PAS THABS DANG SHES RAB 'BREL PA ZHES BYA STE,
BYANG CHUB SEMS DPA' RNAMS KYI LAM YIN NO, ,SHES RAB DANG SNYING
RJE LA SOGS PA CHUNG BA NI THEG PA CHUNG NGU ZHES BYA STE, DE
YANG, THABS MED SHES

RAB BRAL BA NYAN THOS NYID DU LTUNG, ,ZHES BYA BAS KYANG GSUNGS
SO, ,DE'I PHYIR NYAN THOS NI MYA NGAN LAS 'DAS PA'I MTHAR LTUNG
STE, PHUNG PO LHAG MA DANG BCAS PA DANG LHAG MA MED PA'I MYA NGAN
LAS 'DAS PA MNGON SUM DU BYAS NAS SEMS CAN GYI DON YAL BAR DOR
RO, ,SO SO'I SKYE BO

RNAMS NI 'KHOR BA'I MTHAR LTUNG STE SDUG BSNGAL SNA TSOGS NYAMS
SU MYONG NGO, ,BYANG CHUB SEMS DPA' NI MTHA' DE DAG SPANGS TE,
SHES RAB CHEN POS NI 'KHOR BA'I MTHA' LA MI GNAS, THUGS RJE CHEN
POS NI MYA NGAN LAS 'DAS PA'I MTHA' LA MI GNAS PAS DE NI MTHA'
GNYIS

LA MI GNAS PA'I MYA NGAN LAS 'DAS PA ZHES BYA'O, ,DE YANG MI GNAS
PA'I MYA NGAN LAS 'DAS PA ZHES BYA BA DANG, STONG PA SNYING RJE
DBYER MED PA, ,RGYUD GANG LA NI RAB BRTEN PA, ,'JIG RTEN MGON GYI
SGRUB THABS TE, ,'DI NI SANGS RGYAS KUN GYIS BSHAD, ,CES BYA BAS
GSUNGS

SO; ,DE'I PHYIR THEG PA CHEN PO NI SHES RAB DANG SNYING RJE YIN
NO, ,DBU MA NI MTHA' THAMS CAD DANG BRAL BA DANG, SNYING PO'I DON
GYI DBU MA STE, DE YANG SGRA DANG DON TO, ,DON GYI DBU MA NI BDEN
PA GNYIS TE 'OG NAS BSHAD DO, ,SGRA'I DBU MA NI DBU MA BRJOD PA'I
SGRA STE, MTHA'

GNYIS SPONG BA'I TSIG GDAGS PA TZAM MO, DE'I MAN NGAG NI GCES
SPRAS SU BYA BA STE, TSEGS CHUNG NGUS DON CHEN PO RTOGS PAS NA
MAN NGAG STE, DE BSGOM ZHES BYA BAR SBYAR TE 'OG NAS 'CHAD DO,
,THOG MA MED PA NAS ZHES BYA BA NI 'KHOR BA THOG MA THA MA MED
PA'O, ,DNGOS POR

ZHEN PA NI BDEN PAR ZHEN PA'O, ,GZUNG 'DZIN LA SOGS PAR RO, ,BDEN
PA GNYIS SU BZHAG GO ZHES BYA BA NI YANG DAG PAR NA GCIG DANG THA
MI DAD PAR BSTAN TE, GCIG NA NI KUN RDZOB SPONG BA BZHIN DU DON
DAM PA YANG SPONG BA NYID DU 'GYUR LA, KUN RDZOB THA DAD PA BZHIN
DU DON DAM

@119A *, ,PA YANG THA DAD PAR 'GYUR RO, ,KUN RDZOB DRI MA DANG
BCAS PA BZHIN DU DON DAM PA YANG DRI MA DANG BCAS PAR 'GYUR RO,
,THA DAD NA NI CHOS CAN DANG CHOS NYID DU YANG MI 'GYUR LA, 'DUS
BYAS KYI MTSAN MA ZIL GYIS GNON PAR YANG MI 'GYUR TE, LAM SGOM

PA YANG DON MED PAR 'GYUR RO, ,DE BAS NA DE NYID DANG GZHAN DU
BRJOD DU MED DO, ,RGYAS PAR NI GZHAN NAS BSHAD PA BZHIN NO, ,DE
YANG JI SKAD DU ZHE NA, 'DU BYED KHAMS DANG DON DAM MTSAN NYID
NI, ,GCIG DANG THA DAD NYID LAS RNAM PAR GROL, ,GCIG DANG THA DAD
NYID DU

GANG RTOG PA, ,DE NI TSUL BZHIN MA YIN LOG ZHUGS YIN, ,ZHES
GSUNGS PA DANG, YANG DUNG LA SOGS PA'I DKAR PO NYID BZHIN DU DE
NYID DANG GZHAN PA LAS GROL BAR BSTAN TE MDOR BSDUS PA'I DON TO,
,YAN LAG RGYAS PAR BSHAD DE KUN RDZOB TU CHOS THAMS CAD CES BYA

BA LA SOGS PA NI THOS BSAM LAS BYUNG BA'I SHES PAS CHOS THAMS CAD
BDEN PA GNYIS KYI TSUL DU SLOB PA ZHES BYA BAR STON TO, ,DE LA
KUN RDZOB NI 'KHRUL PA'I SHES PA STE, DE KHO NA NYID KYI DON LA
SGRIB PA NI GZHAN DU JI LTAR BSHAD PA BZHIN NO, ,CHOS THAMS CAD
NI MA LUS PA'I DON

TE GO SLA'O, ,TSU ROL MTHONG BA NI BDEN PA MA MTHONG BA RNAMS SO,
,NGOR BYAS PA NI ZHEN PA'I BSAM PA DANG SBYAR BA'O, ,RGYU 'BRAS
LA SOGS PA NI PHUNG PO DANG KHAMS DANG SKYE MCHED LA SOGS PA
RNAMS SO, ,JI LTAR SNANG BA NI MA BRTAGS NA NYAMS DGA' BA STE,
SNANG LA RANG

BZHIN MED PA'I DON TE, DE YANG, GANG DAG RTEN NAS DNGOS PO RNAMS,
,CHU YI ZLA BA LTA BUR NI, ,YANG DAG MA YIN LOG MIN PA, ,'DOD PA
DE DAG LTAS MI 'PHROGS, ,ZHES BYA BAS KYANG BSTAN TE, BDEN PA NI
DON BYED NUS PA NYID DU BDEN PA DANG, SNANG BA TZAM DU BDEN

PA STE, BRTAGS SHING DPYAD NA BDEN PAR MA GRUB CES BYA BA'I DON
TO, ,DE YANG, RIGS PAS BRTAGS NA BDEN MA YIN, ,DE LAS GZHAN DU
BDEN PA STE, ,DES NA DNGOS PO GCIG NYID LA, ,BDEN DANG MI BDEN JI
LTAR 'GAL, ,ZHES BYA BAS KYANG BSTAN TO, ,DON DAM

@119B PAR ZHES BYA BA NI YANG DAG PA'I SHES RAB STE, YANG DAG
PA'I DON LA MI SLU BAS SAM 'BRAS BU DAM PA 'BYIN PAS NI DON DU
GNYER BA BYAS PAS DAM PA STE, DES BRTAGS NA 'GA' YANG GRUB PA MED
DO, ,KUN RDZOB TU JI LTAR SNANG BA NI PHYI DANG NANG GI DNGOS PO
RNAMS SO, ,GTAN TSIGS CHEN PO

ZHES BYA BA NI GTAN TSIGS NI BSGRUB BYA SGRUB PA LA MI SLU BAS NA
GTAN TSIGS TE, THA SNYAD KYI TSAD MA LAS RANG BZHIN 'BREL BA YOD
NA DON GYIS GO ,ZHES BYA BAS KYANG BSTAN TO, ,CHEN PO NI DU BA LA
SOGS PA'I THA SNYAD KYI GTAN TSIGS LA LTOS TE CHEN PO YIN LA, DE
DAG NI THA SNYAD KYI

DON LA MI SLU BA YIN NO, ,'DIR NI YANG DAG PA'I DON LA MI SLU BA
DANG, DNGOS PO'I BYE BRAG THAMS CAD 'JOMS PAR BYED PA DANG, LTA
BA NGAN PA'I GDON THAMS CAD ZHI BAR BYED PA DANG, SPROS PA'I
MTHA' THAMS CAD 'GOG PAR BYED PAS NA CHEN PO'O, ,DE BAS NA, RGYAL
BA KUN GYI STONG

NYID NI, ,LTA KUN NGES PAR SEL BA YIN, ,ZHES BYA BAS KYANG GSUNGS
SO, ,RNAMS KYIS NI RNAM PA BZHI STE, DE YANG, GANG GI RTEN CING
'BREL PAR 'BYUNG, ,'GAG PA MED PA SKYE MED PA, ,ZHES BYA BA DANG,
RANG LAS MA YIN GZHAN LAS MIN, ,GNYIS LAS MA

YIN RGYU MED MIN, ,DNGOS PO GANG DAG GANG NA YANG, ,SKYE BA NAM
YANG YOD MA YIN, ,ZHES BYA BA DANG, DU MAS DNGOS PO GCIG MI BYED,
,DU MAS DU MA BYED MA YIN, ,GCIG GIS DU MA'I DNGOS MI BYED, ,GCIG
GIS GCIG BYED PA YANG MIN, ,ZHES BYA BA DANG, BDAG

DANG GZHAN SMRAS DNGOS 'DI DAG ,YANG DAG TU NI GCIG PA DANG, ,DU
MA'I RANG BZHIN BRAL BA'I PHYIR, ,RANG BZHIN MED DE GZUGS BRNYAN
BZHIN, ,ZHES BYA STE, SBYOR BA'I CHA GCIG TZAM MO, ,RGYAS PAR NI
GZHAN DU BSHAD PA BZHIN NO, ,GSHEGS SHING BSAL BA NI PHYOGS CHA'I

DBYE BAS TE, CHA BCU DRUG GAM BCU LA SOGS PA'I BRTAGS PAS SO,
,SKRA'I RTZE MO BRGYAR GSHAGS PA'I TSAD NI SHIN TU YANG PHRA BA'I
CHAD DO, ,KHONG DU CHUD PA NI THOS BSAM GYI SHES PAS CHOS THAMS
CAD BDEN PA GNYIS KYI TSUL DU BSLAB PAR BYA'O ZHES BYA BAR STON
TO, ,DE YANG SLOB PA'I

@120A *, ,SNGON DU 'GRO BA NI THOS BSAM GYI SHES PA STE, THOS
BSAM BYAS NAS SGOM PA NI, DE YANG, MANG DU THOS PA NAGS KYI NANG
DAG TU, ,LANG TSO YOL BA RNAMS KYI GNAS PA BDE, ZHES BYA BA DANG,
YANG DAG SHES TSOL SNGON BTANG STE, ,ZHES BYA BAS

KYANG BSTAN PA'O, ,DA NI MAN NGAG BSGOM PA'I RIM PA BSTAN PAR BYA
STE, MAN NGAG NI GONG DU BSHAD LA, BSGOM PA NI SBYOR BA DANG,
DNGOS GZHI DANG, RJES RNAM PA GSUM MO, ,STAN BDE BA LA SKYIL MO
KRUNG GIS 'DUG STE ZHES BYA BAS NI TING NGE 'DZIN GYI SBYOR BA
BSTAN TE, SEMS

CAN THAMS CAD MI SPONG BA'I BSAM PA DANG, BRTZON 'GRUS CHEN PO
TSAD MED PAS BYANG CHUB CHEN PO BSGRUB PA'I SEMS PA'O, ,RE ZHIG
DNGOS PO NI GNYIS TE ZHES BYA BAS NI BRTAG PA'O, ,GZUGS CAN DANG
GZUGS CAN MA YIN PA NI PHAN TSUN SPANGS TE GNAS PA'I MTSAN NYID
KYI 'GAL

BA YIN PAS DNGOS PO KUN LA KHYAB STE PHUNG PO GSUM PA SEL BAR
BYED DO, ,DE LA GZUGS CAN NAM ZHES BYA BAS NI GZUGS MA GRUB PAR
STON TE, DE YANG RGYU DANG 'BRAS BUR 'DOD DO, ,DE LA RGYU NI
'BYUNG BA BZHI PO RDUL PHRA RAB YIN LA, DE YANG CHA DU MAR DMIGS
PAS CHA MED PA'I GCIG

PU MI 'GRUB BO, ,GCIG PU MA GRUB NA DU MA NYID KYANG MI 'GRUB
STE, DU MA NI GCIG LA SOGS PA'I NGO BO YIN NO, ,DE LTAR GCIG DANG
DU MA MA GTOGS PAR PHUNG PO GZHAN YANG MI 'GRUB STE, GCIG DANG DU
MA MA GTOGS PAR, ,RNAM PA GZHAN DANG LDAN PA YI, ,

DNGOS PO MI RUNG 'DI GNYIS NI, ,PHAN TSUN SPANGS TE GNAS PHYIR
RO, ,ZHES JI SKAD BSHAD PA LTA BU'O, ,DE LTAR YANG RDUL PHRA RAB
MA GRUB NA 'BRAS BU'I GZUGS KYANG MI 'GRUB STE, SA BON MED NA MYU
GU 'GAGS PA BZHIN NO, ,DE YANG, DE LTAR RTZOM BYED MED PA'I
PHYIR, ,

RDZAS LA SOGS PA GSAL ZHES BYA BAS BSTAN TO, ,SHIN TU SNANG BA
YANG MED DO, ,ZHES BYA BA DANG, SNANG BA NI MTSAN MA STE, 'CHING
BA'I RGYU YIN PAS NA MTSAN MA MI 'BYUNG NGO ZHES BYA BA'I DON TO,
,DA NI SEMS KYI MTSAN MA MA DMIGS PA NYID DU STON PAS GZUGS CAN

@120B MA YIN PA ZHES BYA BA SMOS SO, ,DE LA DON BYED NUS PA NI
SKAD CIG MA YIN PAS SKAD CIG GI CHA DBYE BAR BYA STE, DE YANG
'DAS PA NI DNGOS PO ZHIG PAS MED DO, ,YOD NA NI DA LTA NYID DU
'GYUR RO, ,MA 'ONGS PA NI DNGOS PO MA SKYES PAS MED DO, ,YOD NA
NI DA LTA BA BZHIN DU MA 'ONGS

PA NYID DU MI 'GYUR RO, ,DE'I PHYIR DA LTA BA'I SEMS SHIN TU
BRTAG DKA' STE ZHES BYA BA SMOS SO, ,BRTAG DKA' BA NI BRTZAL NA
DMIGS SU MED PAS SO, KHA DOG DANG DBYIBS DANG BRAL BA NI SNGON PO
DANG SER PO LA SOGS PA DANG, RING PO DANG THUNG NGU LA SOGS PA
DANG BRAL BAS SO, ,

GCIG DANG DU MA DANG BRAL BAS NI GCIG DANG DU MAS BRTAG ME BZOD
DE GZHAN DU BSHAD PA BZHIN NO, ,MA SKYES PA NI YOD PA DANG MED PA
MA SKYES BAS SO, ,RANG BZHIN GYIS 'OD GSAL BA NI RANG LA MI RTOG
PA DANG, DRI MA DANG BRAL BAS NI RANG BZHIN GYIS 'OD GSAL BA'O,
,STZOGS

PA SMOS PA NI MU BZHI SKYE BA DANG BRAL BAS SAM, RANG DANG GZHAN
DANG GNYIS KA DANG, RGYU MED PA LA SOGS PA SKYE BA DANG BRAL BA
DANG, YANG DAG PAR NA YOD MED KYI MTHA' LAS 'DAS TE SGYU MA LTA
BU'O, ,RIGS PA'I MTSON GYIS ZHES PA NI RIGS PA NYID MTSON DANG
'DRA STE GCOD

PAR BYED CING 'JIG PAR BYED PAS SO, ,YE SHES SNANG BA'I RGYAN LAS
KYANG, SANGS RGYAS RNAMS KYIS NAM YANG NI, ,GTAN DU CHOS RNAMS
THAMS CAD DAG ,SEMS MA RNYED CING CHOS MKHYEN PA, ,DMIGS MI MNGA'
LA PHYAG 'TSAL BSTOD, ,CES GSUNGS

SO; ,MA GRUB PAR RTOGS PAS NI SBYOR BA'I SHES PAS SO, ,DE LTAR
GNYIS PO CI'I NGO BOR YANG MA GRUB CES BYA BA NI TING NGE 'DZIN
GYIS STON PAR BYED DO, ,GNYIS PO NI GZUGS CAN DANG GZUGS CAN MA
YIN PA'O, ,MA GRUB PA NI DON DAM PAR MA GRUB PA STE, GZHAN GYI
RTOG PA

BKAG PA'O, ,SO SOR RTOG PA'I SHES RAB DE NYID KYANG MI 'GRUB STE
ZHES BYA BAS NI BDAG NYID KYI RTOG PA 'GOG PAR BYED DO, ,SHES RAB
NI DNGOS PO'I BYE BRAG YIN PAS DNGOS PO MA GRUB NA SHES RAB DE
NYID KYANG MI 'GRUB STE, SHING MA GRUB NA SHA PA LA SOGS PA BKAG
PA BZHIN NO, ,

@121A *, ,DE YANG BSREG BYA TSIG PA'I ME, ,BSREG BYA TSIG NAS MI
GNAS LTAR, ,ZHES PA DANG, YANG GONG DU BSDUS PA'I TSUL GYIS SEMS
MA GRUB NA SEMS LAS BYUNG BA YANG MI 'GRUB STE, NYI MA DANG 'OD
ZER BZHIN NO, ,SEMS NI DE LTAR BKAG PA'I

PHYIR, ,SEMS LAS BYUNG BA RNAMS KYANG BSAL, ,ZHES PA'O, ,DPER NA
SHING GNYIS DRUD PA LAS, ME 'BYUNG BA'I RKYEN GYIS ZHES BYA BA LA
SOGS PA NI LUNG GI SGO NAS 'CHAD PAR BYED DO, SO SOR RTOG PA'I
SHES RAB NI ME DANG 'DRA LA, RTOG PA THAMS CAD NI BUD SHING DANG

'DRA BAR GSUNGS TE, JI SKAD DU, 'GRO BA'I CHOS KUN RNAM SHES KYI,
,ME YI BUD SHING YIN PAR 'DOD, ,DE DAG JI BZHIN RNAM 'BYED PA'I,
,ME YIS BSREGS NA NYE ZHIR 'GYUR, ,ZHES BYA BA DANG, SO SOR RTOG
PA'I ME DAG TU, ,MI DGE'I RTOG PA KUN BSREG PAS, ,ZHES GSUNGS

SO; ,RANG DANG SPYI'I MTSAN NYID CES PA NI SPYI'I MTSAN NYID NI
STONG PA DANG BDAG MED PA LA SOGS PA'O, ,RANG GI MTSAN NYID DGA'
BA DANG GDUNG BA LA SOGS PA'O, ,SHES RAB DE NYID NI MNYAM PAR
GZHAG PA'I SHES PA DE NYID DO, ,SNANG BA MED PA NI BDAG DANG
GZHAN GYI RTOG PA DANG BRAL BA'O, ,DE

YANG; GANG TSE SHES DANG SHES BYA DAG ,BDAG NYID RJES SU MI
MTHONG BAS, ,DE TSE MTSAN MA MI 'BYUNG PHYIR, ,GNAS PA BRTEN
PHYIR MI BZHENGS SO, ,ZHES BYA BAS KYANG BSTAN TO, ,'OD GSAL BA
NI RANG BZHIN GYIS RNAM PAR DAG PAS SO, ,MTHA' DANG BRAL BA NI
RTAG CHAD LA

SOGS PA DANG BRAL BA'O, ,CIR YANG MA GRUB PA NI GCIG PA DANG DU
MA LA SOGS PA GANG DU YANG MA GRUB PAS SO, ,BYING BA DANG RGOD PA
LA SOGS PA THAMS CAD NI TING NGE 'DZIN GYI SKYON TE, DE YANG
BYING BA NI NANG DU RMUGS PA'O, ,RGOD PA NI SEMS RNAM PAR G-YENGS
PA'O, ,STZOGS PAS

NI MTSAN MA GZHAN DAG KYANG NGO, ,GNAS SKABS DER NI MNYAM PAR
GZHAG PA'I GNAS SKABS DER RO, ,CIR YANG MI 'DZIN PA NI GZUNG BA
DANG 'DZIN PA'I RTOG PA DANG BRAL BAS SO, ,DRAN PA DANG YID LA
BYED PA THAMS CAD SPANGS PA NI 'DAS PA DANG MA 'ONGS PA LA DMIGS
PA'I RTOG PA SPANGS

@121B PA'I, GZUGS SDU GU LA SOGS PA SPANGS PA'O, ,RNAM PAR RTOG
PA'I DGRA'AM CHOM RKUN GYI DGRA'AM CHOM RKUN DANG 'DRA STE,
TING NGE 'DZIN GYI NOR 'PHROGS PAS DGRA STE, DE'I PHYIR SHES
BZHIN GYI BYA RA BAS DE DAG SPANG BA'O, ,DE YANG JI SKAD DU, SEMS
KYI GLANG PO LOG 'GRO BA, ,

DMIGS PA'I KA BA BRTAN PO LA, ,DRAN PA'I THAG PAS NGES BCINGS
NAS, ,SHES RAB LCAGS KYUS RIM DBANG BYA, ,ZHES GSUNGS SO, ,THA
SNYAD DU NI MA CHEN PO DMIGS NA SPU LANGS PA'I BYE BRAG BKAG PA
BZHIN NO, ,DE'I PHYIR TSOGS GNYIS BSAGS PAS GNYIS SU SNANG BA
BSKYED

PAR MI RIGS SO, ,GAL TE BCOM LDAN 'DAS NI SGYU MA'I MKHAN PO
BZHIN DU SGYU MA LA SGYU MA NYID DU MKHYEN CING BDEN PA NYID DU
ZHEN PA MI 'BYUNG BAS DE NYID MA 'KHRUL BA YIN NO ZHE NA, DE LTA
NA NI BDAG TU SMRA BA RNAMS KYIS KYANG BDAG LA BDAG RTAG PA NYID
DU SHES PA DANG, NYAN THOS KYIS KYANG

DNGOS PO LA DNGOS PO NYID DU SHES PA DANG, SEMS TZAM DU SMRA BAS
KYANG RANG RIG LA DON DAM NYID DU SHES PA DE NYID MA 'KHRUL PA
YIN NO ZHES BRJOD NA JI SKAD DU SMRA BAR BYA, GAL TE BDAG LA SOGS
PA NI DNGOS PO NI SHES BYA LA MI GNAS TE, TSAD MAS GNOD CING TSAD
MAS MA GRUB PAS NA SGRO

BTAGS PA TZAM DU ZAD PAS DER 'DZIN PA NI 'KHRUL PA NYID DU 'GYUR
GYI, SGYU MA TZAM DU NI TSAD MAS GRUB CING TSAD MAS MI GNOD PA DE
JI LTA BA BZHIN DU SHES PA NI 'KHRUL PAR MI 'GYUR RO ZHE NA DE NI
MI RIGS TE, PHYIN CI MA LOG PA'I YE SHES KYI SHES BYA LA SGYU MA
LTA BUR GNAS PA NI GANG DU YANG MA GRUB STE,

SHES PA MA 'KHRUL BA'I SHES BYA LA RAB RIB LA SOGS PA MI GNAS PA
BZHIN NO, ,GAL TE KUN RDZOB JI LTAR SNANG BA BZHIN DU MA MKHYEN
NA THAMS CAD MKHYEN PA'I YE SHES SU MI 'GYUR RO ZHE NA, DE LTAR
NA NI DBANG PO SKYON MED KYI MNGON SUM LA SGYU MA'I RTA DANG RAB
RIB LA SOGS PA MI SNANG BAS MNGON

SUM MA YIN PA NYID DU 'GYUR RO, ,DE'I PHYIR 'KHRUL PA SPANGS PA'I
YE SHES LA BRDZUN PA MI RIGS TE, BRDZUN PA SNANG NA NI YE SHES DE
NYID KYANG 'KHRUL PA NYID DU 'GYUR TE, SMIG RGYU LA CHU RA SHES
PA BZHIN NO, ,DE LTA MA YIN NA YUL DE YANG DNGOS PO NYID DU 'GYUR
BA DANG, SHES PA GANG

@122A *, ,YANG 'KHRUL PA NYID DU MI 'GYUR RO, ,DE'I PHYIR MTHAR
THUG PA'I YE SHES LA GNYIS SU SNANG BA'I MTSAN MA GA LA 'BYUNG,
GNYIS SU SNANG BA DANG MTSAN MA 'KHRUL PA NI MING TZAM THA DAD
KYI DON THA DAD MED DO, ,MDO LAS JI SKAD DU, RAB 'BYOR GZUGS NI
MTSAN

MA'O; ,SGRA NI MTSAN MA'O ZHES BYA BA DANG, YANG, SANGS RGYAS
DRANG SRONG CHEN PO DANG, ,RGYAL SRAS RNAMS KYI TING NGE 'DZIN,
,MTSAN MA RNAM PAR SPANGS PA YIN, ,'JIG RTEN RNAMS KYI MTSAN PAR
BCAS, ,ZHES BYA BA LA SOGS PA LTA BU'O, ,GAL TE KUN RDZOB MED PAR
DOGS PA'I

'JIGS PAS SKRAG NAS YE SHES LA KUN RDZOB MI SNANG NA SNANG BA
GSAL BAR 'GYUR RO ZHE NA, DE NI MI RIGS TE, MI SNANG BA LA GSAL
BAS MA KHYAB PAS MA DES PA NYID DU 'GYUR RO, ,DBANG PO SKYON MED
KYI SHES PA LA ZLA BA GNYIS PA DANG, RAB RIB LA SOGS PA MI SNANG
STE, SHES PA DES DE

DAG GSAL BA MA YIN PA BZHIN NO, ,SHES RAB DANG YE SHES KYIS
BRTAGS NA NI BDEN PA DANG BRDZUN PA DANG, YOD PA DANG MED PA
DANG, CHOS GANG YANG GNAS PA MED BAS RAB TU MI GNAS PA'I DBU MA
ZHES BYA STE, JI SKAD DU, GANG BLO YOD DANG MED PA LAS, ,RNAM PAR
'DAS SHING

MI GNAS PA, ,DE DAG ZAB MO DMIGS MED PA'I, ,RKYEN GYI DON LA RNAM
PAR BSGOM, ,ZHES GSUNGS SO, ,'DIS NI THOS BSAM GYI RIM PA YANG
BSHAD PA YIN NO, ,DE LAS GZHAN DU THA SNYAD KYI TSAD MA 'I YUL DU
KUN RDZOB THAMS CAD GNAS PA YIN PAS BKAG PA NI MA YIN

NO; ,TING NGE 'DZIN NI DMIGS PA LA SEMS RTZE GCIG PA STE, DE MA
THAG TU BSAM GYIS MI KHYAB PA'I SKU GSUM 'GRUB PA'I RGYU NUS PA
THOGS PA MED PA YIN NO, ,MNGON SUM DU BYAS PHAN CHAD NI, ,ZHES PA
NI YANG DAG PAR RDZOGS PA'I SANGS RGYAS KYI SA THOB PHAN CHAD NI
MNYAM PA NYID

DU BYANG CHUB PAS YE SHES KYI BYE BRAG THA DAD KYANG CHOS KYI
DBYINGS KYI RANG BZHIN DU GCIG STE, GANGG'A DANG, SINDHU DANG,
PAKshU LA SOGS PA CHU'I BYE BRAG THA DAD KYANG RGYA MTSO CHEN
PO'I RANG BZHIN DU GCIG STE, JI SKAD DU, CHOS KYI DBYINGS LA
DBYER MED PHYIR, ,RIGS NI THA DAD RUNG MA YIN, ,

@122B ZHES PA STE, RTEN PA'I CHOS KYI BYE BRAG GIS, ,DE YI DBYE
BA RAB TU BSHAD, ,CES GSUNGS PAS SO, ,RJES THOB MI MNGA' BA NI
MTSAN MA MI 'BYUNG BAS SO, ,DUS NI SNGA PHYI LA SOGS PA'O, ,MNYAM
PAR GZHAG PA NI CHOS KYI DBYINGS LAS MA G-YOS PAS SO, ,JI SKAD
DU,

GLANG CHEN BZHUGS KYANG MNYAM PAR BZHUGS, ,GLANG CHEN BZHENGS
KYANG MNYAM PAR BZHENGS, ,ZHES GSUNGS PA LTA BU'O, ,DE LTA MA YIN
NA ZHES BYA BA NI GNYIS SU SNANG BA'I MTSAN MA 'BYUNG NA'O,
,KHYAD PAR MED PA NI SLOB MA'I LAM LA GNAS PA DANG, KHYAD PAR MED
PA DANG, GZUNG

BA DANG 'DZIN PA'I 'KHRUL RTOG MA SPANGS PA STE, MNYAM PA NYID DU
BYANG CHUB PAR MI 'GYUR BAS GNYIS SU SNANG BA'I MTSAN MA 'BYUNG
BAR MI RIGS PA'O, ,JI SKAD DU, BYANG CHUB NAM MKHA'I MTSAN NYID
DE, ,MTSAN MA THAMS CAD SPANGS PHYIR RO, ,ZHES BYA BA DANG, YANG
RAB

'BYOR YE SHES LA YUL MED DO, ,YE SHES LA YUL YOD NA YE SHES MI
SHES PAR 'GYUR RO ZHES GSUNGS PAS MTSAN MA GA LA 'BYUNG, GAL TE
GNYIS SU SNANG BA MI 'BYUNG NA YE SHES KYI SNANG BA RGYUN CHAD
PAR 'GYUR BA DANG, SMON LAM BTAB PA DANG, TSOGS BSAGS PA YANG DON

MED DO SNYAM PA LA, GZHAN GYI DON ZHES BYA BA LA SOGS PA SMOS TE,
'DIS NI MI RTOG PA'I NGANG LAS GZUGS SKU GNYIS 'BYUNG ZHING, SEMS
CAN GYI DON BSAM GYIS MI KHYAB PA MDZAD PAR GSUNGS SO, ,RNAM RTOG
MI MNGA' YANG SEMS CAN GYI DON 'BYUNG BA NI 'GAL BA MED DO, ,

RGYA MTSO LAS RLABS 'BYUNG BA DANG, NYI MA LAS 'OD 'BYUNG BA
DANG, YID BZHIN GYI NOR BU LAS DGOS 'DOD 'BYUNG BA LTA BU STE,
GZHAN LAS KYANG MCHOD SDONG LA SOGS PA'I DPES RTOG PA MI MNGA'
YANG SEMS CAN GYI DON 'BYUNG BAR BSTAN TO, ,RIGS PA NI GNOD PA
CAN GYI TSAD MA'O, ,

LUNG NI SANGS RGYAS KYI BKA'O, ,MI BRJOD PA NI MANGS KYIS DOGS
PA'O, ,GZHAN GYI DON NI 'JIG RTEN DANG 'JIG RTEN LAS 'DAS PA'I
DON NO, ,BSKAL PA GRANGS MED PA NI GRANGS LAS 'DAS PA'O, ,TSOGS
NI RGYU'I DON DE BSOD NAMS DANG YE SHES KYI TSOGS SO, ,SMON LAM
BTAB

@123A *, ,PA NI GZHAN GYI DON DU'O, ,GDUL BYA RNAMS NI MIG LA
SOGS PA STE, RGYUR DAG PA RNAMS KYI'O, ,JI LTAR 'DOD PA NI GANG
DANG GANG GIS 'DUL BA LA DE DANG DE'I NGO BOR SNANG BA STE, RIGS
SNA TSOGS PA BZHIN DU MOS PA JI LTA BA BZHIN DU 'GYUR BA'O, ,JI
SKAD

DU; MOS PA DU MA'I SEMS CAN LA, ,SPYOD PA SNA TSOGS BSTAN PA YIN,
,ZAB MO'I CHOS NYID BSTAN PA LAS, ,GAL TE MOS PAR MA GYUR KYANG,
,SMAD PA DAG TU MI BYA STE, ,CHOS NYID BSAM MI KHYAB LDAN BYA,
,ZHES GSUNGS SO, ,DNGOS SU NI BCOM LDAN 'DAS

LA SANGS RGYAS KYI SKU LA SOGS PA DANG, GNYIS SU SNANG BA'I MTSAN
MA MI MNGA' STE, DE YANG, CHOS KYI DBYINGS LAS MA G-YOS SHING,
,MI RTOG NGANG LA GNAS PA'O, ,DE YANG JI SKAD DU, GANG ZHIG NGA
LA GZUGS SU MTHONG, ,ZHES GSUNGS SO, ,DE'I PHYIR CHOS KYI SKU

NAM MKHA' LTA BU STE, NAM MKHA' LA NI MTHA' DANG DBUS DANG KHA
DOG DU MA LA SOGS PA'I THA DAD PA GANG YANG MED KYANG SEMS CAN
RNAMS KYIS MTHA' DANG DBUS DANG SNGON PO DANG SER PO DANG THA DAD
DU MAR RTOG GO, ,GAL TE GZUGS KYI SKU LA SOGS PA LA RTOG PA MI
MNGA' NA SEMS

CAN GYI DON MDZAD PA 'DI MI RIGS SO ZHE NA, DE'I DON NI GONG DU
BSHAD ZIN TO, ,NYI MA LA RNAM RTOG MI MNGA' YANG 'OD ZER SNA
TSOGS 'BYUNG ZHING DNGOS PO GSAL BAR BYED DO, ,NYI MA'I DKYIL
'KHOR DE NYID 'OD ZER MA YIN NO, ,NYI MA'I DKYIL 'KHOR DE NYID
'OD ZER YIN NA KHANG PA'I NANG LA

SOGS PA DANG, YUL 'DI NYID DU GNAS PAR 'GYUR LA, DKYIL 'KHOR DE
NYID KYANG THA DAD PAR 'GYUR RO, ,'OD ZER DE NYID KYANG NYI MA'I
DKYIL 'KHOR MA YIN TE, DE NYID YIN NA NAM MKHA' DE NYID DU GNAS
PAR 'GYUR LA, DNGOS PO KUN GSAL BAR BYED PAR YANG MI 'GYUR RO, ,

DE'I PHYIR DE LA DE NYID 'OD ZER MA YIN YANG DE LAS 'OD ZER
'BYUNG ZHING DNGOS PO KUN GSAL BAR BYED DO, ,DE NYID KYI PHYIR
MDO LAS SANGS RGYAS NAM MKHA' LTA BU STE, SEMS CAN RNAMS NI RI
LTA BU'O ZHES GSUNGS PAS BSAM GYIS MI KHYAB BO, ,MAR ME MDZAD KYI
DGONGS PA DPAG

@123B DKA' ZHING; ,DBU MA'I DON CHEN BLO YI YUL MIN YANG, ,MI
SHES BSHAD 'DOD STON PA'I DON CHED DU, ,MAN NGAG GSAL POR
PRADZNY'A MO KshASA BYAS, ,DGE BA 'DI YI BSOD NAMS GANG THOB DES,
,SA CHU ME RLUNG NAM MKHA' GNAS KYI BAR, ,BSTAN PA RIN CHEN 'JIG
RTEN GNAS

GYUR NAS, ,'GRO BA BYANG CHUB GO 'PHANG THOB PAR SHOG ,,DBU MA'I
MAN NGAG GI 'GREL PA PAndI TA SHES RAB THAR PAS MDZAD PA RDZOGS
SO,, ,,RGYA GAR GYI MKHAN PO SHES RAB THAR PA DE NYID DANG, DGE
SLONG TSUL KHRIMS RGYAL BAS BSGYUR CING ZHUS TE GTAN LA PHAB
PA'O,, ,,

