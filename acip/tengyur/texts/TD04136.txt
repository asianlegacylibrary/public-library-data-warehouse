@133A #,
,RGYA GAR SKAD DU, BI NA YA STOTTRA, BOD SKAD DU, 'DUL BA LA
BSTOD PA, DKON MCHOG GSUM LA PHYAG 'TSAL LO, ,DUL BA RGYAL

PO RJE YI RIGS SU 'KHRUNGS, ,SLOB MA 'DUL MDZAD NYES PA RAB THUL
BA, ,SANGS RGYAS 'DUL BA'I GTZO LA PHYAG 'TSAL TE, ,'DUL BA'I
BSNGAGS PA CUNG ZAD BRJOD PAR BYA, ,PHA ROL MA MTHONG GTING RTOGS
MA GYUR CING, ,GLAGS PA'I MUN NAG SLOB DPON TSOGS RNAMS KYI, ,

DBYE BA THA DAD 'DUL BA RGYA MTSO LA, ,YON TAN KUN BSTOD RTZOL
BLO BDAG LA MED, ,JI LTAR 'DI NA SHING RTZA GTZO BO STE, ,RNAM
PAR 'PHEL DANG KUN 'DZIN GNYIS KYI GZHI, ,DE BZHIN DAM CHOS TSOGS
RNAMS KUN GYI YANG, ,RGYU DANG RTZA BA 'DUL BA YIN PAR GSUNGS,
,JI LTAR SA NI

SKYE DGU RNAMS KYI GZHI, ,DE LAS 'BRU RNAMS SKYE BAR 'GYUR BA
LTAR, ,DE BZHIN 'DUL BA'ANG SDOM BRTZON RNAMS KYI GZHI, ,DE BZHIN
DE LAS BSOD NAMS RNAMS KYANG SKYE, ,TSUL KHRIMS YON TAN RNAMS KYI
GNAS SU DGONGS, ,DE YI GNAS NI 'DUL BA YIN PAR GSUNGS,

'DI LA GNAS PAR GYUR NA MTHAR PHYIN 'GYUR, ,'DI LA MI GNAS MTHAR
PHYIN GA LA 'GYUR, ,JI LTAR CHU LON MI PHYED SRA PA YIS, ,CHU
KLUNG CHE YANG BZLOG PAR 'GYUR BA LTAR, ,DE BZHIN 'DUL BA 'PHAGS
PA'I CHU LON 'DIS, ,TSUL KHRIMS 'CHAL BA'I CHU KLUNG BZLOG PAR
'GYUR,

SANGS RGYAS RNAMS DANG RANG RGYAL RNAMS KYIS KYANG, ,BYANG CHUB
GANG BRNYES THUB SLOB RNAM DAG PA'I, ,SEMS CAN DGRA BCOM YON TAN
LDAN PA RNAMS, ,DE LA'ANG RGYU NI 'DUL BA YIN PAR GSUNGS, ,JI
SRID 'GRO 'DIR RGYAL BA THAMS CAD KYI, ,MDZOD MCHOG 'DUL BA
RDZOGS PA

@133B 'DI GNAS PA, ,DE SRID CHOS SGRON 'DI NI GNAS 'GYUR ZHING,
,BZLOG PAR GYUR NA ZHI BA THOB PAR 'GYUR, ,SANGS RGYAS MI BZHUGS
'JIG RTEN TSIGS BCAD DANG, ,MDO SDE YAN LAG DE DANG DE DAG SPYOD,
,BSLAB 'JUG MED NA 'DUL BA'ANG MED 'GYUR BAS, ,DE PHYIR RGYAL BA
DAG

PAS CHES 'DI DKON, ,'JOG BRAL SEMS GLANG LCAGS KYU 'DI YIN TE,
,GDUL BYA MA DUL BA YI SRAB 'DI YIN, ,RA BA'I MTSAMS KYI 'OBS
DANG 'DRA BA STE, ,ZAG PA KUN GYI CHU LON 'DUL BA YIN, ,RGYAL BA
STON PA DE YI BSTAN BCOS DAG ,MDO DANG CHOS MNGON YIN

GSUNGS 'DUL BA NI, ,STON DANG BSTAN BCOS DNGOS YIN DE YI PHYIR,
,GNYIS GYUR PHYAG BYAS SANGS RGYAS CHOS GCIG BZHIN, ,GANG LA
BRTEN TE GNAS PA'I SANGS RGYAS RNAMS, ,DE LA GUS BCAS ZHE SAR
BCAS 'GYUR ZHING, ,DE NI MGON PAS MGON YIN SKYABS GNAS

YIN; ,DE PHYIR RAB BSGRIMS 'DUL LA PHYAG 'TSOL CIG ,GANG ZHIG
STON PA THUGS RJE'I BSTAN PA LA, ,YANG BAR SEMS SHING CUNG ZAD
'DA' BYED PA, ,DE NI DE LAS SDUG BSNGAL GZHAN DBANG 'THOB, ,SMYIG
TSAL BREGS PAS AA MRA'I TSAL NYAMS BZHIN, ,'DI NA LA LAS

RGYAL BU'I TSIG CHEN YANG, ,BZLAS NA LAN 'GA' CHAD PA THOB MI
'GYUR, ,THUB PA'I BKA' LUNG TSUL MIN BZLAS BYAS NA, ,DUD 'GROR
'GRO 'GYUR AE LA'I 'DAB KLU BZHIN, ,SO SOR THAR BYA GANG YIN PA,
,SANGS RGYAS 'DUL BA GANG CHEN MTSO, ,GTING MTHA' MED PA THAMS

CAD KYI, ,GNAS PA'I SNYING DANG SNYING PO YIN, ,'DI NI DAM CHOS
RGYAL PO YI, ,CHOS KUN GYI NI 'DREN PA MCHOG ,'DI NI DGE SLONG
TSONG TSOGS KYI, ,BSLAB ZONG TSONG KHANG CHEN PO YIN, ,TSUL
KHRIMS 'CHAL BAS ZIN RNAMS KYI, ,BDUG PA RNAMS SEL SMAN 'DI YIN,,

'DI NI LANG TSO RNAM 'KHRUL PA'I, ,RKANG GNYIS GZHON NU'I LCAGS
KYU YIN, ,MTSO BAS ZAB PA'I 'KHOR BA LAS, ,SGROL BA'I RGAL THABS
'DI YIN TE, ,'DI NI BZANG 'GROR 'GRO BA YI, ,NGES PA'I CHU LON
ZAM PA YIN, ,'DI NI NYON MONGS PHAM BYED LAM, ,RGYAL PO

@134A *, ,YI NI 'DREN PA MCHOG ,'DI NI THAR PA'I GRONG 'JUG PA'I,
,THEM SKAS GZHI DANG 'DRA BAR GNAS, ,NGA NI MYA NGAN 'DAS GYUR
NAS, ,'DI NI KHYED KYI STON PA ZHES, ,RANG BYUNG NYID KYIS GUS
BYAS PAR, ,NAN TAN DGE SLONG TSOGS MDUN BSTOD, ,'DUL

'DI SO SOR THAR DE YI, ,RNAM 'BYED YIN PAR DGONGS PAS NA, ,THAR
'DOD RNAMS KYIS GUS BYA STE, ,'DI NI NAN TAN MNYAN PAR BYA, ,'DUL
BA LA BSTOD PA BTZUN PA CHOS KYI TSONG DPON GYIS MDZAD PA RDZOGS
SO,, ,,DBANG PHYUG DAM PA'I MNGA' BDAG DPAL LHA BTZAN

PO'I BKA' LUNG GIS 'PHAGS PA GZHI THAMS CAD YOD PAR SMRA BA'I
'DUL BA 'DZIN PA KHA CHE BYE BRAG TU SMRA BA'I SLOB DPON DZI NA
MI TRA DANG, ZHU CHEN GYI LO TZ'A PA BANDE KLU'I RGYAL MTSAN GYIS
BSGYUR CING ZHUS TE GTAN LA PHAB PA'O,, 