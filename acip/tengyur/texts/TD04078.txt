@131B #, ,RGYA GAR SKAD DU, PRADZNY'A P'A RA MI TA BH'A BA
NA AU PA DE SHA ,BOD SKAD DU, SHES

RAB KYI PHA ROL TU PHYIN PA BSGOM PA'I MAN NGAG ,SHES RAB KYI PHA
ROL TU PHYIN PA LA PHYAG 'TSAL LO, ,SHES RAB KYI PHA ROL TU PHYIN
PA BSGOM PA'I MAN NGAG BRI BAR BYA STE, RNAL 'BYOR DANG SGOM PA
NI MING GI RNAM GRANGS DAG GO, ,ZHI GNAS DANG, LHAG MTHONG DANG,
ZHI GNAS DANG

LHAG MTHONG ZUNG DU 'BREL PA STE, THUN MONG GI RNAL 'BYOR GYI RAB
TU DBYE BA'O, ,'DI NI SHES RAB KYI PHA ROL TU PHYIN PA BSGOM PAR
'DOD PAS RNAL 'BYOR GYIS BZHI BSHAD PAR BYA STE, DNGOS PO'I MTHA'
LA DMIGS PA DANG, SEMS TZAM NYID DU DMIGS PA DANG, DE BZHIN NYID
LA DMIGS

PA DANG, DMIGS PA MED PA'O, ,DE LA DANG PO RE ZHIG BRJOD PAR BYA
STE, 'DIR THOS PA DANG BSAM PA PHUN SUM TSOGS PA'I BYANG CHUB
SEMS DPA' GCIG PU DBEN PAR 'DUG STE, SKYIL MO KRUNG DU BCAS SHING
LUS DRANG POR BYAS NAS, HA CANG ZHUM PAR YANG MA YIN, HA CANG
RGOD PA YANG

MA YIN PAR DRAN PA DANG SHES BZHIN DANG LDAN PAS, RANG BZHIN GYIS
G-YENG BA MIG DANG, RNA BA DANG, SNA DANG, LCE DANG, LUS KYI RNAM
PAR SHES PA YONGS SU SPANGS NAS MNYAM PAR GZHAG STE, YONGS SU
GSAL ZHING DRAN PA'I 'DU SHES KYIS SNA TSOGS YID LA BYA'O, ,'DI
LTA STE, GZUGS 'DI

@132A *, NI SNGON PO DANG, SER PO LA SOGS PA'O, ,SGRA 'DI NI
SNYAN PA DANG, MI SNYAN PA LA SOGS PA'O, ,DRI 'DI NI ZHIM PA DANG
MI ZHIM PA LA SOGS PA'O, ,RO 'DI NI MNGAR BA DANG SKYUR BA LA
SOGS PA'O, ,REG BYA 'DI NI GRANG BA DANG DRO BA LA SOGS PA'O,
,CHOS 'DI

NI BDE BA DANG, SDUG BSNGAL BA DANG, 'DOD CHAGS DANG, ZHE SDANG
DANG, NAM MKHA' DANG, MYA NGAN LAS 'DAS PA LA SOGS PA'O, ,DRUG PO
'DI DAG NI YUL GYI KHAMS GZUNG BA NYID KYIS SO SOR SNANG BA'O,
,NANG GI GSAL BA'I NGO BO RNAM PAR SHES PA'I KHAMS DRUG PO 'DI
LTA STE, MIG GI RNAM PAR

SHES PA DANG, RNA BA'I RNAM PAR SHES PA DANG, SNA'I RNAM PAR SHES
PA DANG, LCE'I RNAM PAR SHES PA DANG, LUS KYI RNAM PAR SHES PA
DANG, YID KYI RNAM PAR SHES PA'O, ,KHAMS DRUG PO 'DI DAG GI RTEN
DU GYUR PA DBANG PO DRUG GI KHAMS TE, DE YANG GZUGS DANG BA'I
BDAG NYID LNGA DANG,

GCIG NI GZUGS MED PA'O, ,'DI LTA STE, MIG 'BRAS KYI NANG GI MIG
GI DBANG PO NI ZAR MA'I ME TOG KHA BYE BA LTA BU'O, ,RNA BA'I
RTZA BAR RNA BA'I DBANG PO NI GRO GA'I MDUD PA GCUS TE BCAD PA
LTA BU'O, ,SNA'I RTZA BAR SNA'I DBANG PO NI MO KHABS GSHIBS PA
LTA BU'O, LCE'I 'DAB MA LA LCE'I DBANG

PO SKRA'I RTZE MO TZAM DOR NAS ZLA BA PHYED PA LTA BU'O, ,LUS
THAMS CAD LA LUS KYI DBANG PO NI LUS BZHIN NO, ,YID NI MTSUNGS PA
DE MA THAG PA'I 'DAS PA'I YID BZHIN NO, ,BDAG BZHIN DU SEMS CAN
THAMS CAD KYANG YUL DANG, DBANG PO DANG RNAM PAR SHES PA DRUG GIS
GZUNG BA'I KHAMS BCVA BRGYAD

CAN NO, ,PHYOGS BCU'I 'JIG RTEN GYI KHAMS THAMS CAD DU GTOGS PA
SNA TSOGS YID LA BYA BA NAS, DE NYID SNA TSOGS SO SOR SNANG BA'I
SEMS LA DMIGS TE YID KYIS BRJOD PA YANG SPANGS TE ZHI GNAS LA
GOMS PAR BYA'O, ,JI SRID DU LUS DANG SEMS SHIN TU SBYANGS PA THOB
PA NI ZHI GNAS GRUB PA'O, ,DE NAS

ZHI GNAS GRUB PA LA BRTEN NAS SNA TSOGS KYI GZUGS BRNYAN 'DI DAG
TZAM NI CHOS THAMS CAD DO, ,'DI LTA STE, JI SRID GZUGS KYI KHAMS
NAS YID KYI KHAMS KYI BAR LA MANG DU RNAM PAR DBYE BAR BYA, YONGS
SU RNAM PAR BRTAG PAR BYA, YONGS SU DPYOD PA'I YID KYIS LHAG
MTHONG RDZOGS PAR BYA'O, ,DE'I RJES LA DE DAG NYID RNAM

@132B PAR RTOG PA'I GZUGS BRNYAN DANG, DE LA DMIGS PA DE NYID KYI
SEMS GNYI GA MNYAM PAR BAR CHAD MED PAR YID LA BYED PA'I RGYUN
ZHI GNAS DANG LHAG MTHONG DE DAG NYID ZUNG DU 'BREL PAR 'JUG PA'I
LAM MO, ,SHES RAB KYI PHA ROL TU PHYIN PA'I MAN NGAG DNGOS PO JI
SRID PA LA DMIGS PA DANG PO'I RNAL 'BYOR GYI SA'O,, ,,

DE NAS GNYIS PA LA SNA TSOGS SU SNANG BA DE NYID LA SEMS BSKYED
DE 'DI LTAR BRTAG PAR BYA'O, ,MING TZAM STE, GZUGS MING TZAM NAS
YID KYI BAR DU'O, ,DE BZHIN DU CHOS THAMS CAD MING TZAM MO, ,MING
NYID NI DON MA YIN TE, SHIN TU THA DAD PA'I PHYIR RO, ,DON MNGON
PAR MI SHES PAR YANG MING TZAM SNANG BA DANG, MING

MNGON PAR MI SHES PAR YANG DON SNANG BAS SO, ,DE'I PHYIR MING JI
LTA BA BZHIN DON MED DE, GZUGS NI MING TZAM STE DON MED PA'O, ,DE
BZHIN DU JI SRID CHOS THAMS CAD MING TZAM MO, ,YANG GANG ZHIG
'JIG RTEN DAG GI GZUGS RTOG PA'I 'DI LTA BUR CHOS THAMS CAD KYANG
THA SNYAD KYI PHYIR GLO BUR DU MING DU BTAGS

PA'O, ,DE NAS GZUGS MED PA NAS JI SRID CHOS THAMS CAD DO, ,'DI
DAG NI SEMS TZAM KHO NA STE, DON BRDZUN PA YIN YANG DON DU SNANG
BA NI DON DU MNGON PAR ZHEN PA'I BAG CHAGS LAS SKYE BA YIN TE,
RGYAN PO LA GOMS PA'I RGYAN PO LA SOGS PA'I RMI LAM BZHIN NO, ,DE
LA 'DI DAG NI GLO BUR DU MING DU BTAGS PA TZAM

STE; YANG SEMS LAS PHYI ROL DU GYUR PA'I SEMS KYI GZUNG BA'I DON
CI YANG CUNG ZAD KYANG YOD PA MA YIN NO, ,DE NAS GZUNG BA DANG
'DZIN PA STONG PA NYID BRJOD PA MED PA 'DI DAG SEMS TZAM NYID DU
SNA TSOGS NGES PAR BYAS NAS, YID KYIS BRJOD PA THAMS CAD YONGS SU
SPANGS TE, CHOS THAMS CAD SEMS TZAM NYID

YIN PA DE NYID LA SEMS NYE BAR BCINGS TE, G-YO BA MED PAR BYAS
NAS BSDUS TE ZHI GNAS BSKYED PAR BYA STE, JI SRID LUS DANG SEMS
SHIN TU SBYANGS PA THOB PA'I BAR DU'O, ,SHIN TU SBYANGS PA THOB
PA LA BRTEN NAS TING NGE 'DZIN GYI SPYOD YUL DE NYID SO SOR SNA
TSOGS YANG DANG YANG DU RNAM PAR DPYAD PAR BYA STE,

KHAMS BCVA BRGYAD PO 'DI DAG THAMS CAD SNA TSOGS RANG BZHIN MED
PA SEMS TZAM STE, GZUNG BA DANG 'DZIN PA MED PA'O, ,DE BZHIN DU
'DI YANG DANG YANG RNAM PAR 'BYED PA DANG, RAB TU RNAM PAR 'BYED
PA DANG, YONGS SU RNAM PAR RTOG PA DANG, YONGS SU DPYOD PAR BYED
PA NA, GANG GI TSE LUS DANG

@133A *, ,SEMS SHIN TU SBYANGS PA DE'I TSE LHAG MTHONG NGO, ,DE'I
RJES LA RNAM PAR RTOG PA MED PA DE NYID KYI GZUGS BRNYAN DANG, DE
LA DMIGS PA DE'I SEMS GNYI GA MNYAM PA BAR CHAD MED PAR YID LA
BYED PA'I RGYUN ZHI GNAS DANG LHAG MTHONG DE DAG NYID ZUNG DU

'BREL PAR 'JUG PA'I LAM MO, ,SHES RAB KYI PHA ROL TU PHYIN PA'I
MAN NGAG JI LTA BA LA DMIGS PA GNYIS PA'I SA'O,, ,,DE NAS GSUM PA
LA DE BZHIN DU SNA TSOGS SO SOR SNANG BA LA SEMS BSKYED CING 'DI
LTAR NYE BAR BRTAG PAR BYA STE, KHAMS BCVA BRGYAD PO 'DI DAG

THAMS CAD SNA TSOGS RANG BZHIN MED LA SEMS TZAM GZUNG BA DANG
'DZIN PAS STONG PA'O, ,YANG GANG ZHIG MING SO SOR SNANG BA GZUGS
ZHES BYA BA DANG, SGRA ZHES BYA BA DANG, DRI ZHES BYA BA NAS JI
SRID CHOS THAMS CAD CES BYA BA'O, ,GANG YANG DON SO SOR SNANG BA
'DI LTA STE PHUNG

PO DANG KHAMS DANG SKYE MCHED DU SO SOR SNANG BA NAS, JI SRID
CHOS THAMS CAD DU SO SOR SNANG BA 'DI THAMS CAD NI CHOS KYI MTSAN
MA STE, CHOS KYI GZUGS BRNYAN NYID YIN PA'I PHYIR RO, ,'DI THAMS
CAD NI 'KHRUL PA'I RGYU MTSAN SPROS PA'I MTSAN MA PHYIN CI LOG GI
RGYU MTSAN TE, 'KHRUL PA'I

DMIGS PA NYID YIN PA'I PHYIR RO, ,DER SNANG BA LA SOGS PA'I BLO
YANG DAG PA MA YIN PA'I RNAM PA DES BSLAD PAS SNANG BA DE LA
DMIGS PAS KUN TU SNANG BA NYID CES BYA BA DE 'KHRUL PA LA DMIGS
PA YIN PAR BRJOD DO, ,DE'I PHYIR 'DI DAG JI SRID SNANG BA DE SRID
'KHRUL PA STE, YANG DAG PA

MA YIN PA'I DON MTHONG BAS DON DAM PA MI MTHONG BA YIN NO, ,DE
NAS CHOS 'DI DAG THAMS CAD KYI DON DAM PA MTHONG BAR 'DOD PAS DE
BZHIN DU ZHI GNAS LA BRTEN NAS 'KHRUL PA'I RGYU MTSAN THAMS CAD
MNGON SUM DU SNANG BA YID LA MI BYED PAS YONGS SU SPANG BAR
BYA'O, ,'DI LTA STE, GANG

ZHIG GCIG PU DBEN PAR 'DUG NAS BSAM GTAN LA GNAS TE, GZUGS KYI
'DU SHES THAMS CAD LAS 'DAS SHING, 'DI LTAR THAMS CAD NAM MKHA'O
ZHES 'DU SHES LA GNAS NAS NAM MKHA' MTHA' YAS LA SNYOMS PAR ZHUGS
PA BZHIN DU BYANG CHUB SEMS DPAS KHAMS BCVA

@133B BRGYAD PA SNA TSOGS SO SOR SNANG BA 'DI SEMS TZAM DU BYED
DE, YID KYIS BRJOD PA THAMS CAD YONGS SU SPANGS NAS 'KHRUL PA
DANG RTOG PA'I RGYU MTSAN THAMS CAD SPANGS SHING GZUNG BA'I MTSAN
MA THAMS CAD NUB NAS ZHI GNAS LA BRTZON PAR BYA'O, ,JI SRID LUS
DANG SEMS SHIN TU SBYANGS PA'I BAR DU'O, ,DE NAS ZHI GNAS DE NYID
LA

GNAS NAS TING NGE 'DZIN GYI SPYOD YUL DE NYID CHOS THAMS CAD
STONG PA NYID DU RAB TU RNAM PAR 'BYED DO, ,CHOS 'DI DAG THAMS
CAD LDAN PA DANG, BRAL BA DANG, GZUGS CAN DANG, BSTAN DU MED PA
DANG, THOGS PA MED PA DANG, MTSAN NYID GCIG PA STE, 'DI LTAR
MTSAN NYID MED PA'O, ,DE LTAR RAB TU RNAM PAR 'BYED, YONGS SU
RNAM PAR

RTOG PAR BYED, YONGS SU DPYOD PAR BYED PA NA, GANG GI TSE SEMS
DANG LUS SHIN TU SBYANGS PA DE'I TSE LHAG MTHONG NGES PAR GRUB PA
YIN NO, ,DE'I RJES LA TING NGE 'DZIN GYI SPYOD YUL RNAM PAR MI
RTOG PA DE NYID CHOS THAMS CAD STONG PA NYID KYI GZUGS BRNYAN
DANG, DE LA DMIGS PA'I SEMS DE NYID BAR MED CING BAR CHAD MED PAR
YID LA BYED

PA'I RGYUN ZHI GNAS DANG LHAG MTHONG DE DAG NYID ZUNG DU 'BREL
BAR 'JUG PA'I LAM STE, 'DI NI RNAL 'BYOR GSUM PA'I SA'O, ,GANG GI
TSE 'DI DAG NYID YONGS SU GRUB PA NA MNYAM PAR GZHAG PA SNGA MA
BSGOM PA'I STOBS KYIS 'JUG PA LHUN GYIS GRUB PA 'DU BYED PA MED
PAR CHOS THAMS CAD RANG GI MTSAN NYID KYIS STONG PA NYID

KYIS MNGON SUM DU NYAMS SU MYONG BA MNGON DU BYED PA, RNAM PAR MI
RTOG PA'I YE SHES GNYIS SU MED PA, 'KHRUL PA MED PA, CHOS DANG
CHOS NYID KYI MTSAN MA SHIN TU NUB PA, SNANG BA MED PA, DMIGS PA
MED PA, RNAM PAR MI RTOG PA'I ZHI GNAS DANG LHAG MTHONG GI BDAG
NYID CAN MCHOG TU GSAL BAR SPYOD PA 'JIG RTEN LAS

'DAS PA ZAG PA MED PA YANG DAG PA'I YE SHES MNGON DU 'GYUR TE, DE
NI RNAL 'BYOR BZHI PA'I SA'O, ,SHES RAB KYI PHA ROL TU PHYIN PA
BSGOM PA'I MAN NGAG SLOB DPON CHEN PO RATNA AA KA RA SH'AN TIS
MDZAD PA RDZOGS SO,, ,,RGYA GAR GYI MKHAN PO CHEN PO DPAL RAB
'BYOR ZHI BA DANG, ZHU CHEN GYI LO TZ'A BA DGE SLONG TING NGE
'DZIN BZANG POS

BSGYUR CING ZHUS TE GTAN LA PHAB PA,, 