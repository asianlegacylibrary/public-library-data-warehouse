@280B #, ,RGYA GAR SKAD
DU, BADZRA TVA S'A DHA NAm BH'A KHY'A, BOD SKAD DU, RDO RJE SEMS
DPA'I SGRUB PA'I THABS KYI BSHAD PA, BCOM LDAN 'DAS RDO RJE

SEMS DPA' LA PHYAG 'TSAL LO, ,MDUN GNAS RGYAL DANG RGYAL SRAS KLU
SGRUB DAG LA NI, ,DANG ZHING GUS PA CHEN POS SPYI BOR PHYAG 'TSAL
NAS, ,DPAL LDAN ZLA BA GRAGS PAS MDO NI BSDUS MDZAD PA'I, ,RTOGS
DKA'I TSIG NI 'BAD PAS RNAM PAR BSHAD PAR BYA, ,SANGS

RGYAS KYI THEG PA MNGON PAR RTOGS PA'I RIGS CAN ZHES BYA BA LA,
SANGS RGYAS KYI THEG PA NI PHA ROL TU PHYIN PA'I THEG PA STE,
DE'I MNGON PAR RTOGS PA SGRUB PA RIGS KYI BSAM PA'I BYE BRAG GANG
LA YOD PA DE DAG LA DE SKAD CES BYA'O, ,GSUNG RAB PA ZHES BYANG
NI GSUNG RAB NI

LUNG NGO, ,DES SPYOD PAS NI GSUNG RAB PA'O, ,RTOG PA'I RNAL 'BYOR
GYI TING NGE 'DZIN LA SNYOMS PAR 'JUG CING ZHES BYA BA NI 'OD
GSAL BA BSGOM PA'I RIM PA DANG BRAL BAS BSKYED PA'I RIM PA LHA'I
RNAL 'BYOR GYI MTSAN NYID BSGOM PA LA MKHAS PA'O, ,MTHA' DRUG GI

BSHAD PA LAS LA PHYIR BLTAS PA ZHES BYA BA NI NGES PA'I DON DANG
DRANG BA'I DON LA SOGS PA'I BSHAD PA LAS KHA PHYIR BLTAS PA'O,
,SGRA JI BZHIN PA'I DON GYI SGO NAS ZHES BYA BA NI ZAB MO'I DON
YONGS SU MI SHES PAS JI LTAR RAB TU GRAGS PA'I SGRA'I SGO NAS
ZHES BYA BAR DGONGS SO, ,

ZLA BA DANG RDO RJE DAG GIS BSKYED PA'I SGO NAS SO, ,SRID PA SKYE
BA'I RIM PAS ZHES BYA BA NI MNGAL NAS SKYES PA'I RIM PAS SO,
,MNGON PAR BYANG CHUB LNGA'I RIM PAS ZHES BYA BA NI ZLA BA DANG
NYI MA DANG SA BON SPRO BA DANG SDUD PA'I RIM PAS SO, ,SKAD CIG
BZHI ZHES BA NI, SA BON DANG

@281A *, ,PHYAG 'TSAL LA MI LTOS PAS SO, ,BCU GSUM DU 'DOD DO
ZHES PA NI SNYING PO'I DKYIL 'KHOR DU SPYAN MA LA SOGS PA'I LHA
MO BZHI DANG BCAS PA'I MI BSKYOD PA LA SOGS PA DE BZHIN GSHEGS PA
LNGA STE DGUR 'GYUR LA, PHYI ROL GYI SGO BZHI'I GSHIN RJE

MTHAR BYED LA SOGS PA KHRO BO BZHI DANG BCU GSUM MO, ,BCU DGUR
'DOD DO ZHES BYA BA NI DPAL SGYU 'PHRUL DRA BA LAS 'BYUNG BA LA
SOGS PA'I RIM PAS SO, ,LHA NYI SHU RTZA LNGAR 'DOD DO ZHES BYA BA
NI SNGA MA BZHIN DU SNYING PO'I DKYIL 'KHOR LA DGU DANG, GZUGS
RDO RJE MA LA

SOGS PA'I PHYI ROL DU RNAL 'BYOR MA DRUG DANG, DE'I PHYI ROL DU
PHYOGS MTSAMS SU KHRO BO GSHIN RJE MTHAR BYED LA SOGS PA BCU DANG
NYI SHU RTZA LNGA YIN NO ZHES BYA'O, ,RIM PA GNYIS RTOGS NAS ZHES
BYA BA NI THOS PA'I SGO NAS RIM PA GNYIS KYI DON RAB TU SHES NAS
SO, ,SNGAGS

KYI DES PA DANG PO STE, ZHES BYA BA NI LHAG PAR MOS PA'I DKYIL
'KHOR DANG, LUS KYI DKYIL 'KHOR DANG, 'OD GSAL BAR 'JUG PA DAG
GIS DE MA THAG TU SKYES PA'I SNGAGS KYI NGO BO NYID KYI RDO RJE
SEMS DPA'I RANG BZHIN DU NGES PA'O, ,DGONG PA BSTAN PA ZHES BYA
BA NI RDO RJE

SEMS DPA'I SKU LA AOm LA SOGS PA'I SA BON MNYAM PAR BKOD LA GSAL
BAR BYED PA'O, ,RNAM PAR GZHAG PA ZHES BYA BA NI 'DI'I 'OG TU 'DI
BSGOM PAR BYA'O ZHES RNAM PAR GZHAG PA'I DGONGS PA NGES PA'O, ,DE
NYID BSTAN PA ZHES BYA BA NI GNAS SKABS JI LTAR 'OD

GSAL LA 'JUG PA'O, ,SEMS CAN THAMS CAD LA SNYING RJE CHEN PO'I
SEMS BSKYED LA ZHES BYA BA NI DANG PO GDAMS NGAG JI LTA BA BZHIN
DU BCOM LDAN 'DAS LA MNGON PAR MCHOD NAS, DE'I MDUN DU SDIG PA
BSHAGS PA LA SOGS PA BYAS TE, SDUG BSNGAL BA'I SEMS CAN

THAMS CAD LA SNYING RJE BSGOM PAR BYA'O ZHES BYA BA'I DON TO,
,DGON PA CHEN PO'I SA PHYOGS ZHES BYA BA NI PHYOGS RNAMS LAS DGON
PA CHEN PO'I KHYAD PAR CAN LA'O, ,ME TOG 'BRAS BU SOGS KYIS
BRGYAN, ,ZHES BYA BA NI 'BRAS BU DANG ME TOG DANG CHU LA SOGS PA

@281B KHYAD PAR 'PHAGS PA YID DU 'ONG BA'I RI'I PHYOGS GCIG DBEN
PA DANG, DBEN PA GZHAN LA YANG NGO, ,DNGOS GRUB THAMS CAD BSDUS
PA BSGRUB, ,CES BYA BA NI DNGOS GRUB THAMS CAD NI 'JIG RTEN DANG
'JIG RTEN LAS 'DAS PA STE, DE DAG BSDUS PA NI GANG LA YANG

DAG BSDUS PA DE RDO RJE SEMS DPA'I SKU'O, ,KHA DOG DKAR POR LHAG
PAR MOS PA ZHES BYA BA NI 'DI LA 'KHOR LO RTZIBS BCU BA'I LTE
BA'I DBUS SU GNAS LA ZHES BYA BA NI LHAG MA'O, ,NAM MKHA'I KHAMS
GYI [*KYI] DBUS GNAS PAR, ,ZHES BYA BA LA SOGS PA LA, NAM MKHA'I

KHAMS KYI DBUS GNAS ZHES BYA BA NI SKAD CIG GI 'OD GSAL BA LAS
LANGS NAS DE'I DBUS SU GNAS PA'O, ,SANGS RGYAS DKYIL 'KHOR NI RDO
RJE SEMS DPA'O, ,'OD ZER SPRIN GYI TSOGS NI 'OD KYI PHUNG PO'O,
,SANGS RGYAS 'BAR BA'I 'OD MNYAM PA, ,ZHES BYA BA NI 'JA'

TSON LTA BU'I 'OD LNGAS BRGYAN PA'O, ,LE'U DANG PO LAS GSUNGS
PA'I YE SHES RDO RJE'I TING NGE 'DZIN ZHES BYA BA NI YE SHES
SGRON MA MI BSKYOD PA DE NYID DBYER MI BYED PAS RDO RJE STE, DE
LA DMIGS PA'I TING NGE 'DZIN SEMS NI RTZE GCIG PA MNGON DU BYED
PA'I DON TO, ,DE BZHIN

GSHEGS PA THAMS CAD KYI SKU DANG GSUNG DANG THUGS RIG PA'I SKYES
BU ZHES BYA BA LA, DE BZHIN GSHEGS PA THAMS CAD KYI SKU GSUNG
THUGS KYI BDAG PO NYID RDO RJE 'CHANG CHEN PO STE, RIG PA'I SKYES
BU NI GNYIS SU MED PA'I BDAG NYID DO, ,MI BSKYOD PA'I PHYAG RGYA
CHEN POR

SBYOR BA'I GO 'PHANG ZHES BYA BA NI MI BSKYOD PA'I SKU'I RNAM PAS
SO, ,DE BZHIN GSHEGS PA THAMS CAD KYI SKU GSUNG THUGS RDO RJE LA
ZHES BYA BA NI RDO RJE 'DZIN PA CHEN PO LA'O, ,H'Um RING PO BRJOD
PAR BYA ZHES BYA BA NI RIGS PA'I PADMA LHUNG PA'I BYANG CHUB KYI
SEMS GYUR PA LAS

H'Um BCUR DMIGS NAS SO, ,PHYOGS BCUR RNAM PAR GNAS PA ZHES BYA BA
NI PHYOGS BCUR RNAM PAR GNAS PA'I RTZE MO LA GNAS SO ZHES BYA
BA'I DON TO, ,KHRO BO ZHES BYA BA LA SOGS PA LA, ZHE SDANG GNAS
LAS SKYES ZHES BYA BA NI ZHE SDANG NI MI BSKYOD PA DE'I GNAS NI

@282A *, ,BSKYED PA'I SA BON YI GE H'Um NGO, ,DE LAS SKYES PA NI
DE NAS SKYES PA'O, ,GSOD DON GNYER BA ZHES BYA BA NI DE RNAMS
GSOD PA'I NGO BO NYID DGOS PA STE, BSGOM PA'I SGO NAS SO, ,RDO
RJE KHRO BO BDUD RTZI CHE, ,ZHES BYA BA NI BDUD RTZI 'KHYIL PA'O,
,RDO RJE PHUR BU ZHES

BYA BA NI PHUR BU BCU'I RNAM PAR RO, ,PHYOGS BCU'I RTZE MOR ZHES
BYA BA NI PHYOGS BCU LA'O, ,SHIN TU 'BAR ZHING LEGS PA'I 'OD,
,CES BYA BA NI 'OD 'BAR BA RNAMS KYIS GSAL BZHIN PA'O, ,DE NAS
'DOD PA'I RGYAL PO'I SNGAGS KYIS ZHES BYA BA NI PHYOGS BZHIR GNAS
PA'O, ,

BSAM GTAN GANG GIS ZHES BYA BA LA SOGS PA NI BSAM GTAN GANG GIS
GDUG PA CAN RNAMS PHUR BUS GDAB BAS SO, ,YI DAM NI DUS BZHIR BYIN
GYIS BRLABS PA'O, ,GNAS GANG DU NI MNYAM SPYOD PA, ,ZHES BYA BA
NI GANG DER YANG DAG PA BRTZAM MO, ,BSAM GTAN

SBYOR BA 'DI YI NI, ,ZHES BYA BA NI BSRUNG BA'I CHO GA 'DI'I
BSGOM PAS SO, ,GNAS NAS SANGS RGYA BYIN GYIS BRLAB, ,CES BYA BA
NI RDO RJE SEMS DPA'I RNAL 'BYOR GOMS PAS SANGS RGYAS TE, RANG GI
LHA RNAMS KYIS BYIN GYIS BRLABS TE MNYAM PA NYID DU SGRUB PA'O,
,DNGOS

PO MED PA BSGOM DU MED, ,CES BYA BA LA SOGS PA 'DI NI MDOR BYAS
PA'I DKA' 'GREL LEGS PAR BYAS SO, ,NAM MKHA'I RDO RJE DBUS GNAS
PA, ,ZHES BYA BA NI NAM MKHA'I RDO RJE NI, ,DE'I DBUS SU GNAS PA
NI DE'I NANG DU GTOGS PA'O, ,DKYIL 'KHOR RDO RJE KUN LAS

SKYES; ,ZHES BYA BA NI RLUNG LA SOGS PA'I DKYIL 'KHOR THAMS CAD
GYUR PA'O, ,DER NI BHR'Um YIG BSGOM PAR BYA, ,ZHES BYA BA NI DE
SA'I CHA'I STENG DU YI GE BHR'Um GZHAL YAS KHANG BSKYED PA'I
RGYUR GYUR PA'O, ,RDO RJE SPRIN NI MNYAM PA ZHES BYA BA NI PHYOGS
BCUR SPROS PA'I DE BZHIN

GSHEGS PA SKYED PAR BYED PA'O, ,DPAG TSAD BRGYA YI KHYON TSAD DU,
,ZHES BYA BA LA SOGS PA NI DPAG TSAD BRGYA'I KHYON TZAM NI PHYOGS
RE RE LA DPAG TSAD NYI SHU'I TSAD TZAM YIN NO, ,GRU BZHI NI
MTSAMS BZHI DANG LDAN PA'I PHYIR RO, ,RAB BRGYAN PA NI LHA DANG
MI LA SOGS PA

@282B LAS 'PHAGS PA'O, ,RIN CHEN BZHI'I RANG BZHIN NI KHA DOG
BZHI DANG LDAN PA'I PHYIR RO, ,MCHOD RTEN NI MCHOD RTEN LTAR
MCHOD PAR BYA BA YIN PA'I PHYIR RO, ,GSAL BA NI SHEL LTA BU'O,
,RANG BZHIN DRI MA MED PA NI SKYON MA LUS PA DANG BRAL BA'I PHYIR
RO, ,GSAL BA DE YI

NGO BO NYID, ,CES BYA BA LA SOGS PA LA, GSAL BA DE'I NGO BO NYID
CES BYA BA NI GANG GSAL BA NI SHEL TE, DE'I RANG GI NGO BO GZHAL
YAS KHANG YIN TE, PHYI ROL NA GNAS PA RNAMS KYIS KYANG DKYIL
'KHOR BA'I LHA RNAMS KYI GZUGS MTHONG BA'I PHYIR RO, ,KUN NAS SNA
TSOGS

GZUGS LDAN ZHES BYA BA NI AINDRA N'I LA SOGS PA'I KHA DOG DANG
LDAN PA'I PHYIR RO, ,SANGS RGYA SPRIN DANG YANG DAG LDAN, ,ZHES
BYA BA NI SPROS PA'I DKYIL 'KHOR GYI LHA RNAMS KYIS MNGON PAR
KHYAB PA'O, ,'OD ZER 'BAR ZHING 'KHRUGS PA ZHES BYA BA NI PHYOGS
BCU NAM MKHA'I

DKYIL 'KHOR DU KHRO BO'I 'OD 'BAR BA'O, ,GSAL BA LA SOGS PA YI
DKYIL 'KHOR LDAN, ,ZHES BYA BA NI ZLA BA DANG NYI MA'I GDAN DANG
LDAN PA'O, ,DE BZHIN GSHEGS PA KUN GYI GNAS, ,ZHES BYA BA NI DE
BZHIN GSHEGS PA THAMS CAD KYI GNAS GZHAL YAS KHANG ZHES

BYA BA'I DON TO, ,KHAMS KYI RANG BZHIN RIG PA'I LHA MO RNAMS DANG
ZHES BYA BA NI DE'I RJES SU YUL GZUGS LA SOGS PA'I RANG BZHIN
GZUGS RDO RJE MA LA SOGS PA ZHES BYA BAR RIG PAR BYA'O, ,LUGS MA
LA SOGS PA ZHES BYA BA NI SHING LA SOGS PAS SPRAS SHING BYAS

PA'O; ,DAM TSIG LAS BYUNG KHU BA NI, ,ZHES BYA BA LA SOGS PA LA,
DAM TSIG LAS BYUNG KHU BA NI, ,ZHES BYA BA NI THABS DANG SHES RAB
SNYOMS PAR 'JUG PAS BSKYED PA'I RANG BZHIN GYI DKYIL 'KHOR GYI
LHA RNAMS SKAD CIG GIS GNAS JI LTA BAR DGOD PAR BYA'O, ,'BRAS

BU 'DOD PAS CHO GA BZHIN DU BTUNG ZHES BYA BA NI, GZUGS PHUNG
GTOGS LA ME LONG DANG, ,ZHES BYA BA LA SOGS PA'I TSOGS SANGS
RGYAS KYI 'BRAS BU DON GNYER BAS DE RNAMS RANG GI LUS LA GNAS JI
LTA BAR NANG DU GZHUG PAR BYA'O, ,DE BZHIN GSHEGS PA'I TSOGS

@283A *, ,BSAD NAS, ,ZHES BYA BA NI RANG GI LUS LA DE BZHIN
GSHEGS PAS YONGS SU ZHUGS PA'I NGO BO RIM GYIS STONG PA NYID DU
ZHUGS PAR BYA'O ZHES BYA BA'I DON TO, ,DON DAM PA'I BDEN PA ZHES
BYA BA LA SOGS PA NI YI GE H'Um YONGS SU GYUR PA LAS NYI MA'I
DKYIL 'KHOR

DANG; YI GE AOm LAS SKYES PA'I ZLA BA'I DKYIL 'KHOR DANG YI GE
AA: YONGS SU GYUR PA LAS PADMA ZHES BYA BA'I DON TO, ,YE SHES
TZAM LA SNYOMS PAR 'JUG PA ZHES BYA BA NI, YE SHES TZAM NI SEMS
TZAM MO, ,SNYOMS PAR 'JUG PA NI BRTAN PA

DANG G-YO BA NANG DU GZHUG PAR BYA BA'I DON TO, RDO RJE GSUM YIG
SNGAGS MCHOG GI ,ZHES BYA BA NI, SNGAGS THAMS CAD KYI GTZO BOR
GYUR PA'I YI GE GSUM GYIS SO, ,PHYAG RGYA CHEN PO BSGOM PA NI,
,ZHES BYA BA NI RDO RJE SEMS DPA'I SKU BSGOM

PA'O; ,SRID PA THA MA PA'I SEMS CAN GYI DON GYI PHYIR ZHES BYA BA
NI SRID PA GANG GIS DE MA THAG TU BYANG CHUB THOB PAR 'GYUR BAS
NA DE MTHAR GYUR PAS NA THA MA ZHES BRJOD DO, ,DE LA GNAS PA'I SA
BCU'I DBANG PHYUG RNAMS LA NYE BA'I GNAS SKABS BYANG CHUB SEMS
DPA'AM, SO SO

SKYE BO GANG RUNG SNGAGS KYI TSUL GYI BSGOMS PAS BDAG NYID CHEN
PO THOB PA GANG YIN PA DE SRID PA THA MA STE, DE RNAMS KYI RGYU
MTSAN ZHES BYA BA'I DON TO, ,PHUNG PO DANG KHAMS DANG SKYE MCHED
RJES SU ZHUGS PA ZHES BYA BA NI YE SHES KYI RANG BZHIN LUS BSGYUR
NAS 'BYUR BAR 'GYUR BA'I

LUS 'DZIN PA'O, ,G-YO BA NYID RAB TU BSAM PAR BYA ZHES BYA BA NI
'DI'I DE MA THAG TU DZA: H'Um BAm HO: ZHES BYA BA'I SA BON RNAM
PA BZHI GZUGS RDO RJE MA LA SOGS PA'I LHA MO'I NGO BO NYID RANG
GI LUS LA GNAS PA'I GZUGS LA SOGS PA'I YUL RNAMS SU 'GOD DO ZHES
BYA BAR RTOGS

PAR BYA'O, ,RIG PA'I SKYES BU CHEN PO ZHES BYA BA LA SOGS PA LA,
RIG PA'I SKYES BU CHEN PO NI RDO RJE 'DZIN PA'O, ,DE BZHIN GSHEGS
PA THAMS CAD KYIS BYIN GYI SA BRLABS PA ZHES BYA BA NI BDAG NYID
DE BZHIN GSHEGS PA LA SOGS PA'I SA BON BKOD PAR BYAS PA DANG LDAN

@283B PA'O; ,DE BZHIN GSHEGS PA THAMS CAD CES BYA BA NI DE BZHIN
GSHEGS PA THAMS CAD DANG MNYAM PA STE, RIN PO CHE'I RIGS GANG
ZHES BYA BA'I DON TO, ,DPAL LDAN RDO RJE SKU 'CHANG BA, ,ZHES BYA
BA LA SOGS PA LA, SANGS RGYAS DE BZHIN GSHEGS PA RNAMS KYI

SKU DE'I BDAG NYID CAN DU 'DZIN PAR BYED PA ZHES BYA BA NI SANGS
RGYAS SKU 'CHANG BA'O, ,DPAL LDAN ZHES BYA BA NI SPYAN MA DANG
BCAS PA'O, ,RDO RJE MI PHYED GSUM BSGOM PAS, ,ZHES BYA BA NI RDO
RJE 'CHANG CHEN PO STE, DE DANG DBYER MED PAR BSGOM PA'O, ,DENG
BDAG BYIN GYIS

BRLABS NAS SU, ,RDO RJE'I SKUR NI MDZAD DU GSOL, ,ZHES BYA BA LA,
DENG BDAG NI BDAG NYID KYI LUS SO, ,BYIN GYIS BRLABS NAS NI RAB
TU GNAS PA'I GNAS SU GYIS SHIG PA'O, ,RDO RJE SKU RNAMS KYI ZHES
BYA BA NI RDO RJE SKU YIS ZHES GCIG GI TSIG TU 'THOB BO, ,DE LTAR

BDAG PO LA GSOL BA BTAB NAS DE'I 'KHOR LA GSOL BA GDAB PA NI
PHYOGS BCU ZHES BYA BA LA SOGS PA NI GO SLA'O, ,SKU GANG YIN ZHES
BYA BA LA SOGS PA LA SKU GANG YIN ZHES BYA BA NI LUS NGAG YIN
PA'O, ,PHUNG PO LNGA NI RAB TU DAG ,CES BYA BA NI PHUNG PO LNGA'I

BDAG NYID DO, ,DE DANG 'DRA BA ZHES BYA BA NI DE'I NGO BO NYID
KYI SKUR GYUR CIG PA'O, ,CHOS ZHES BYA BA LA SOGS PA LA, CHOS 'OD
DPAG TU MED PA LA'O, ,GSUNG LAM NI NGAG GI RANG BZHIN NYID YIN
PAS SO, ,DPAL LDAN ZHES BYA BA NI GOS DKAR MO DANG LDAN PA'O,,

RDO RJE MI PHYED GSUM LA SOGS LA NI SNGA MA BZHIN NO, ,'DOD CHAGS
CHEN PO'I MES TSOGS GNYIS ZHU BA LAS ZHES BYA BA NI 'DOD CHAGS
CHEN PO'I TSUL DANG LDAN PA'I 'OD DPAG MED DANG GOS DKAR MO'I
TSOGS GNYIS SO, ,GANG ZHIG CES BYA BA LA SOGS PA NI GANG

DAG KHO NA'O, ,NGES PA'I TSIG NI PHUN SUM TSOGS, ,ZHES BYA BA NI
SGRA MA LUS PA BRJOD PA PHUN SUM TSOGS PA DANG LDAN PA ZHES BYA
BA'I DON TO, ,CHOS 'DZIN PA DANG 'DRA PAR SHOG ,CES BYA BA NI 'OD
DPAG MED DANG 'DRA BAR GYUR CIG CES DGONGS PA'O, ,DPAL

@284A *, ,LDAN RDO RJE THUGS 'CHANG BA, ,ZHES BYA BA LA SOGS PA
LA, RDO RJE THUGS 'CHANG BA ZHES BYA BA NI RDO RJE'I NGO BO NYID
KYI THUGS 'DZIN PAS RDO RJE THUGS 'CHANG BA'O, ,M'A MA K'I DANG
LDAN PAS DPAL DANG LDAN NO, ,RDO RJE GSUM ZHES BYA BA LA SOGS PA
NI SNGA MA BZHIN NO, ,

KUN DU BZANG PO ZHES BYA BA NI SEMS CAN KUN LA KUN BZANG ZHING
PHAN PAR BYED PA'I PHYIR KUN DU BZANG PO STE MI BSKYOD PA'O,
,GSANG BA'I DPA' BO ZHES BYA BA NI GSANG BA NI SBAS PA'O, ,STON
PAR BYED PAS GSANG BA'O, ,RANG GI RIGS KYI BU BYANG CHUB SEMS
DPA' YIN LA DE DAG GI DPA' BO NI

GTZO BO'O, ,DE'I BLO LDAN PA ZHES BYA BA NI M'A MA K'I DANG BCAS
PA'O, ,RDO RJE 'DZIN DANG 'DRA BAR SHOG ,CES BYA BA LA, RDO RJE
'DZIN DANG 'DRA BA NI MI BSKYOD PA 'DRA BA ZHES BYA BA'I DON TO,
,LE'U DANG PO LAS GSUNGS PA'I DAM TSIG LAS BYUNG BA RDO RJE TING
NGE 'DZIN GYI TSUL ZHES BYA BA LA,

DAM TSIG NI YI GE GSUM MO, ,DE LAS SKYES PA'I PHYIR DAM TSIG LAS
BYUNG BA NI RDO RJE 'CHANG CHEN PO YIN TE, TING NGE 'DZIN GYIS
DMIGS PAS ZHES BYA BA'I DON TO, ,RANG GI COD PAN LA BDAG PO DAM
PA ZHES BYA BA NI DBANG BSKUR NAS SPYI BOR MI BSKYOD PA BSAM PAR
BYA'O, ,

YE SHES DAM TSIG NI YE SHES SEMS DPA'O, ,YI GE H'Um ZHES BYA BA
NI KHA DOG NAG PO'O, ,SANGS RGYAS DKYIL 'KHOR DBUS GNAS PA, ,ZHES
BYA BA LA SOGS PA LA, ,DE'I DBUS GNAS PA NI DE'I SNYING GAR GNAS
PA'O, ,MI BSKYOD PA NI RDO RJE SEMS DPA'O, ,H'Um YIG CES BYA BA
NI

TING NGE 'DZIN SEMS DPA'O ZHES BRJOD PA'O, ,THAMS CAD MDZAD CES
BYA BA NI DANG PO 'OG MIN GYI GNAS SU CHOS KYI SKU MNGON DU MDZAD
NAS DE LAS SPRUL BA'I SKU BYON TE, DGA' LDAN NA GNAS PA RNAMS KYI
DON DU BSAM PA JI LTAR BZHIN DU CHOS STON PAR MDZAD DO, ,DGA'
LDAN

GYI GNAS MCHOG NAS BYON TE, THAMS CAD MDZAD NAS ZHES BYA BA NI DE
LAS KYANG BYON TE, SA'I DKYIL 'KHOR DU SKYE BA DANG BYANG CHUB LA
SOGS PA THABS LA BSTAN TO ZHES BYA BA'I THA TSIG GO, ,'DOD CHAGS
LAS SKYES PA'I BYANG CHUB BSTAN PA'I DON DU ZHES BYA BA NI 'DI
SHES RAB DANG

@284B THABS KYI BDAG NYID RDO RJE SEMS DPA' SPRUL PA'O ZHES BYAR
DGONGS PA'O, ,'DOD CHAGS CHEN PO'I TSUL GYI TING NGE 'DZIN LA
SNYOMS PAR 'JUG PA ZHES BYA BA LA, 'DOD CHAGS CHEN PO NI 'DOD
CHAGS CHE BA'I SEMS CAN RNAMS SMIN CING GROL BA'I YUL LA CHAGS
PA'O,,

DE NYID KYI TSUL NI LUGS TE RNAM PAR GZHAG PA'I TING NGE 'DZIN
GANG YIN PA DE MNGON DU BYED PA'O, ,DANG PO RNAL 'BYOR BYAS NAS
ZHES BYA BA NI BDAG NYID SEMS DPA' GSUM GYI BDAG NYID DU BSKYED
PA'O, ,GNAS PAR BYA ZHES PA NI SPYOD PA BYED PA LA BSTAN PA YIN
NO,,

GANG YANG SPYOD PA BYED PAR MA GYUR PA DE LA PHYOGS GZHAN BSTAN
PA NI YANG ZHES BYA BA LA SOGS PA LA SNGAGS GCIG SPRUL PAS SEMS
CAN GYI DON BYA BA'O ZHES BYA BA NI BYANG CHUB SEMS SAM RANG GI
SNYING GA NA GNAS PA'I SNGAGS LAS DKYIL 'KHOR SPRUL NAS

SEMS CAN GYI DON BYA ZHING GNAS JI LTA BAR DGOD DO ZHES BYA BA'I
DON TO, ,BYIN RLABS GO 'PHANG GSUM GYIS NI, ,ZHES BYA BA NI BYIN
GYIS BRLABS PA YIN PA'I PHYIR 'DOD CHAGS LA SOGS PA'I RANG BZHIN
GSUM BYIN GYIS BRLABS PA'O, ,DE'I GO 'PHANG ZHES BYA BA NI

YID DU 'ONG BA LA SOGS PA'I YUL YIN LA BYIN RLABS GO 'PHANG DE
GSUM DANG LUGS GZHAN GYIS ZHES BYA BA'I DON TO, ,MIG LA SOGS PA'I
SKYE MCHED KYI RANG BZHIN GZUGS RDO RJE MA LA SOGS PA DGOD DO
ZHES BYA BA'I RNAL 'BYOR MA GZUGS RDO RJE MA LA SOGS PA BZHI

DANG; SA'I SNYING PO LA SOGS PA LA BZHI YIS SNYOMS PAR 'JUG PA
BKOD LA, GZHAN YANG BYANG CHUB SEMS DPA' BZHI GNAS JI LTA BA
BZHIN DU DGOD PAR BYA ZHES BYA BA'I DON TO, ,NU MA GNYIS KYI BAR
ZHES BYA BA LA SOGS PA LA, NU MA GNYIS KYI BAR NI THUGS KA STE,

DE LA YI GE H'Um, SPYI BO'I BAR NI ZHES BYA BA DE NI SPYI BOR YI
GE AOm MO, ,BAR DU ZHES BYA BA NI MGRIN PA'I PHYOGS DE LA AA:'O,
,RKANG PA THUG PA'I BAR DU ZHES BYA BA NI RKANG PA GNYIS LA YI GE
H'A'O, ,RKED PA LTE BA GSANG BAR ZHES BYA BA NI LTE BA DANG RKED
PA DANG GSANG BA'I PHYOGS SU

@285A *, ,STE; BRLA GNYIS LA YI GE SV'A'O, ,RGYAL BA'I SRAS PO
NI, RIGS LNGA RNAMS NI DGOD PAR RAB TU BYA, ,ZHES BYA BA NI GZHAN
DAG KYANG RIGS LNGAR BSDUS PA'I BYANG CHUB SEMS DPA' GNAS JI LTA
BAR DGOS PAR BYA ZHES BYA BA NI BSDUS PA'I DON TO, ,YI GE NI

PHAt RNAMS BRTAGS TE ZHES BYA BA NI RDO RJE DANG PADMA GNYIS KYI
KHAR YI GE PHAt BSGOM PAR BYA'O, ,TING NGE 'DZIN DANG DBANG BSKUR
BA, ,ZHES BYA BA NI YE SHES SEMS DPA' RAB TU BCUG PA'I TING NGE
'DZIN GYI DE MA THAG TU DBANG BSKUR BA NI TING NGE 'DZIN DANG
DBANG BSKUR BA'O, ,MCHOD

PA'I MTHAR THUG PA ZHES BYA BA NI GZUGS RDO RJE MA LA SOGS PA'I
MCHOD PA BYAS NAS SO, ,SNYING PO'I LAS THAMS CAD CES BYA BA NI DE
LA MI BSKYOD PA'I TING NGE 'DZIN LA SOGS PA'O GNAS 'CHAD PAR
'GYUR BA'I RIM PAS SEMS CAN RNAMS KYI ZHE SDANG RNAM PAR DAG PA
LA SOGS

PA'I DGOS PA BYAS NAS ZHES BYA BA'I THA TSIG GO, ,PHYI DANG NANG
GI BDAG NYID CAN GYI BZLAS PA ZHES BYA BA NI NGAG GI BZLAS PA
DANG RDO RJE'I BZLAS PA'O, ,SNGAR BZHIN DU, RANG GI LUS KYI DKYIL
'KHOR LA BCUG NAS, ,ZHES BYA BA NI MNYAM PAR GZHAG PA'I RNAL
'BYOR GYI DON

DU RIM PAS BDAG NYID LA GNAS JI LTA BA BZHIN DU GZHUG PAR BYA'O,
,NAM MKHA'I KHAMS KYI DBUS GNAS PAR, ,BKOD PA'I DKYIL 'KHOR BSGOM
PAR BYA, ,ZHES BYA BA NI 'JIG RTEN GSUM GYI DBUS SU GNAS PA'I
BDAG NYID LHA'I TSOGS DANG LDAN PAR BSGOM PAR

BYA'O, ,DE BYAS NAS NI CI ZHIG BYA ZHES ZER BA LA, H'Um NI DE'I
DBUS SU GNAS PAR, RANG GI GZUGS BRNYAN DAG TU RTAG ,CES BYA BA NI
YI GE H'Um NI SNYING GAR GNAS PAR BLTAS NAS DES KYANG BRTAN PA
DANG G-YO BA THAMS CAD RDO RJE SEMS DPA'I GZUGS BRNYAN GYI RNAM
PAR

BLTA BAR BYAS ZHES BYA BA'I THA TSIG GO, ,PHYI DANG NANG GI BDAG
NYID CAN GYI SBYIN SREG CES BYA BA NI PHYI ROL GYI ME LA MAR LA
SOGS PA DAG GIS SBYIN SREG BYED PA'O, ,NANG GI BDAG NYID NI LHA
RNAMS LA BZA' BA LA SOGS PAS TSIM PAR BYAS TE, ZHI BA LA SOGS PA

@285B LA LTOS NAS BYAS SO, ,YI GE GSUM GYI ZHES PA NI RDO RJE
BZLAS PA'I SGO NAS SO, ,PHRENG BA'I SNGAGS SAM ZHES BYA BA NI
RGYUD NAS GSUNGS PA'I KHRO BO LA SOGS PA'I SNGAGS RGYAS PAS SO,
,SNGAGS DANG SMAN GYI SBYOR BAS KYANG, ,ZHES BYA BA NI MNGON PAR
BSNGAGS PA'I SMAN SBYIN

PAS SO, ,RDO RJE DANG PADMA MNYAM PAR SBYAR BA ZHES BYA BA NI
YONGS SU RDZOGS PA LA GNAS TE KHA SBYAR BA LA GNAS PA SGYU MA'I
LUS MNGON DU BYA'O, ,DRAN PA'I DON DU 'GREL BYAS GANG, ,BSOD NAMS
YANG DAG GANG BSAGS PA, ,DE YIS MYUR DU SKYE 'GRO KUN, ,YANG

DAG BYANG CHUB DON GNYER SHOG ,RDO RJE SEMS DPA'I SGRUB THABS KYI
BSHAD BA, ,SLOB DPON TA TH'A GA TA RAKshI TAS MDZAD PA RDZOGS
SO,, ,,THO LDING DPAL DPE MED LHUN GYIS GRUB PA'I GTZUG LAG KHANG
DU RGYA GAR GYI MKHAN PO MKHAS PA CHEN PO D'I PAm KA RA RAKshI TA
DANG, KHAM

PA BA RI LO TZ'A BAS BSGYUR BA'O,, 