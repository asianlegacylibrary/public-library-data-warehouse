@206B *, ,DNGOS PO'I GNAS LUGS BSGOM PA BZHUGS, #, ,DPAL RDO RJE
MKHA' 'GRO LA PHYAG 'TSAL LO, ,PHYAG RGYA BZHI LA LAS KYI PHYAG
RGYA DANG, CHOS KYI PHYAG RGYA DANG, DAM TSIG GI PHYAG RGYA DANG,
PHYAG RGYA CHEN PO'O, ,DE LA LAS KYI PHYAG RGYA NI, BUD MED DE LO

BCU GNYIS SAM, BCU DRUG GAM, NYI SHU RTZA BZHI MA'O, ,DE YANG YUL
DBUS SU SKYES PA, DBANG PO TSANG BA, GNAS NYI SHU RTZA BZHIR
SKYES PA, DBANG BSKUR THOB PA, BSGOM PA DANG, BZLAS PA SHES PA,
SNGAGS LAS SKYES PA, SMON LAM BDAG

PA; SNGAGS KYI NUS PA DANG LDAN PA, YE SHES LAS SKYES PA'O, ,DE
YANG AA WA DH'U T'I RING BA'AM, AA WA DH'U T'I STON PA'I NUS PA
CAN, DUNG CAN MA DANG, PADMA CAN DANG, RI BONG CAN DANG, RI DAGS
CAN NO, ,DE NI SEMS TING NGE 'DZIN DANG LDAN PA YANG RUNG, MI
LDAN

PA YANG RUNG STE, BDE BA SKYES PA NAS, SGYU MA DAG NI THAMS CAD
LAS, ,BUD MED SGYU MA KHYAD PAR 'PHAGS, ,ZHES SLOB DPON N'A
GARDZU NAS GSUNGS PA'O, ,DE LA CHOS KYI PHYAG RGYA NI, YID KYIS
MNGON SUM GYI YUL GZUGS YID DU 'ONG BA DANG, SGRA SNYAN PA DANG,
DRI ZHIM PA

DANG; RO YID DU 'ONG BA DANG, REG YID DU 'ONG BA STE, DON PHYI
ROL DU MA BRTAGS PA SHES PA'I SNANG BA TZAM STE, DE LA DANG PO
DGA' BA DANG, MCHOG DGA'I LUS KYI BDE BA DANG, PHYI NAS YID BDE
BA LHAN CIG SKYES DGA' STE, DE LTAR 'DOD PA'I YON TAN LNGA LA
DGA' BA DANG MCHOG

DGA' DANG, LHAN CIG SKYES DGA' 'BYUNG NGO, ,DE'I STENG DU LHAN
CIG SKYES PA'I BDE BA CHEN PO SNANG STONG GNYIS MED PA BSGOM MO,
,DE LA YID SKYON DGA' BRAL DU 'GYUR RO, ,DAM TSIG GI PHYAG RGYA
NI DE LA BZHI STE, GTUM MO 'BYED 'DZUMS DANG, GTUM MO MAR ME GSO
BA DANG,

GTUM MO SRUB SHING GI 'KHOR LO DANG, GTUM MO BA SPU'I BU GA BSGOM
PA'O, ,DE LA DANG PO NI SPU MTSAMS NAS LTE BA'I BAR DU MAR ME SOR
BRGYAD PA CIG BSAMS NAS, BSHANG BA'I LAM 'BYED 'DZUMS BYED PA'O,
,GNYIS PA MAR ME GSO BA NI SPU MTSAMS NAS LTE BAR PHYIN PAS

@207A *, ,LTE BA'I BYANG CHUB KYI SEMS 'DZAG PAS GSO BA'O, ,GSUM
PA NI AA WA DH'U T'I SRUB SHING LA LA N'A DANG RA SA N'A LTE BA
KHRAG GI THIG LE LAS ME 'BAR BAS SNYING GA'I BYANG CHUB KYI SEMS
ZHU NAS BDE BA CHEN PO BSGOM MO, ,BZHI PA BA SPU'I NI LTE BA'I
DBUS SU DUG PHRA MO

'KHYIL BA BSGOMS LA STENG GI RLUNG MNAN PAR BYA'O, ,DE LTAR BSGOM
PA DANG LDAN PA'I TSE SA CHU LA THIM PAS DU BA LTA BU MTHONG BA
DANG, CHU ME LA THIM PAS SMIG RGYU LTA BU MTHONG BA DANG, ME
RLUNG LA THIM PAS SRIN BU ME KHYER LTA BU MTHONG BA 'BYUNG BA
DANG, RLUNG RNAM PAR SHES PA'I THIM

PAS NAM MKHA' LTA BU 'BYUNG BA DANG, RNAM PAR SHES PA RTOG PA YIN
TE, NAM MKHA' MI RTOG PA LA THIM PAS NA, NAM MKHA' STONG PA LTA
BU'I RTAGS 'BYUNG NGO, ,DE LA PHYAG RGYA CHEN PO BSGOM PA NI,
RGYA DGUS GDAB PAR BYA'O, ,GZUNG BA MED DE RANG GI SNANG BA YIN
PAS RNAM

PAR SNANG MDZAD KYI RGYAS BTAB BA'I BDE BA CHEN PO DANG, 'DZIN PA
BDE BA CHEN PO'I RANG BZHIN YIN PAS MI BSKYOD PA'I RGYAS BTAB PA
DANG, SEMS RANG RIG GNYIS SU MED PAR YANG MI BSAM STE, BDE BA
CHEN PO LHUN GYIS GRUB PA BSAM GYIS MI KHYAB PA YIN PAS, RDO RJE

SEMS DPA'I RGYAS BTAB PA DANG, BSGOM PAR BYA BA DANG, SGOM PAR
BYED PA DANG, SGOM PA PO RO GCIG PA GNYIS SU MED PA'I RGYAS GDAB
PA DANG, SBYOR BA DANG DNGOS GZHI DANG RJES RO GCIG PAR RO MNYAM
PA'I BDE BA CHEN POS RGYAS GDAB PA DANG, 'KHOR BA DANG MYA NGAN

LAS 'DAS PA GNYIS 'OD GSAL BA'I NGANG DU RGYAS GDAB PA DANG, SNOD
KYI 'JIG RTEN DANG BCUD KYI SEMS CAN BRTAN PA DANG G-YO BA RNAMS
HE RU KA LA ROL PAS RGYAS GDAB PA'O, ,DE LTAR RGYAS DGUS SNOD
BCUD KUN BDE STONG GNYIS KYIS RGYAS GDAB, SEMS NI 'OD GSAL

RGYA MTSO LAS, ,GLO BUR DBA' RLABS TSUL DU BRTAG ,SEMS NI NAM
MKHA' STONG PA LAS, ,GLO BUR SPRIN GYI TSUL DU BRTAG ,BSGOM DU
MED PA LHUN GRUB BSGOM, ,RTOG PA'I DRA BA NGANG GIS STONG, ,MNGON
SUM TSAD MAS MTHONG BA NYID, ,SHES BYA RNAL MA

@207B YIN PAR GSAL, ,RTOG PA THAMS CAD 'GOG PA DANG, ,MI RTOG YE
SHES NGANG LA GZHAG ,BSGOM DU MED PA BSGOM PA YIN, ,LHUN GYIS
GRUB PA BSGOM PA YIN, ,RNAM PAR RTOG PA MED PA LA, ,RNAM RTOG MED
PA'I SGRO MI GDAGS, ,DNGOS PO GDOD NAS

GNYIS MED LA, ,GNYIS MED CES BYA BSAM MI BYA, ,BDE CHEN SGRO SKUR
BRAL BA LA, ,BRAL LO SNYAM DU BSAMS NA SKYON, ,NYAMS MYONG 'OD
GSAL DAG PA LA, ,DAG GO ZHES KYANG RLOM MI BYA, ,RLOM SEMS MED PA
GNAS PA'I TSE, ,RTOG PA RANG GI

NGANG GIS 'GAG ,CHOS DANG GANG ZAG BDAG MED CES, ,RTOG PA'I NGO
BO NYID YIN TE, ,RTOG PA'I RANG BZHIN 'OD GSAL BAR, ,SHES NA DE
TSE NYID NA 'GAGS, ,GNYEN PO'I RGYAL PO MNGON SUM YIN, ,GCIG DANG
DU BRAL GTAN TSIGS RNAMS, ,'OD GSAL SHES

NA DGOS PA MED, ,GLANG PO DNGOS SU RNYED GYUR NAS, ,GLANG PO'I
RJES NI TSOL BYED DAM, ,BDE CHEN DER SNANG MNGON SUM LA, ,LUS
DANG RJES DPAG BTZAL MI DGOS, ,MYONG BA DNGOS PO'I GSHIS YIN PAS,
,CHAD PAR LTA BA'I DOGS PA MED, ,GANG LA DE'O MI SEMS

PAS; ,SGRO 'DOGS PA YI DOGS PA MED, ,SNOD BCUD BDE CHEN RGYAS
GDAB PAS, ,NYON MONGS DGRA LAS LDANG DOGS MED, ,LAS LA BYED DO
BYA'O ZHES, ,DGE SDIG GANG LA'ANG MI SEMS SHING, ,RMI LAM LAS
KHYAD MED PAS, ,NGAN SONG GSUM GYI DOGS PA MED, ,

GANG DANG GANG LA SEMS PA NA, ,BDE CHEN DER SNANG NGO SHES NA,
,GNYEN PO GZHAN ZHIG BTZAL MI DGOS, ,BYA BA BTANG BA'I SEMS NYID
NI, ,LHUN GYIS GRUB PAR RNAM PAR GNAS, ,JI LTAR CHU LA CHU GZHAG
DANG, ,JI LTAR MAR LA MAR BZHIN DU, ,RANG GIS RANG GI YE SHES NI,,

LEGS MTHONG GANG YIN 'DI PHYAG YIN, ,DE NYID GNYIS MED MCHOD PA
YIN, ,GNYEN PO STONG NYID LTA BA 'DI, ,SDIG PA BSHAGS PA'I MCHOG
YIN TE, ,ME DANG GRANG BA'I REG PA BZHIN, ,BDE STONG MNGON SUM
'DI DANG 'GAL, ,RJES SU YI RANG LA SOGS DANG, ,CHOS SPYOD SDOM

@208A *, ,PA'I NANG NAS KYANG, ,DON DAM BYANG CHUB SEMS 'DI MCHOG
,STONG NYID MNGON SUM MTHONG STE MCHOG ,DKYIL 'KHOR SBYIN SREG
BZLAS BRJOD KYI, ,NANG NA BDE CHEN DKYIL 'KHOR MCHOG ,GANG DANG
GANG LA BLO GZHAG PA, ,DE DANG DE NI BDE CHEN DU, ,SHES NA

MAL CHA STAN DAG DANG, ,G-YOG 'KHOR GNYEN BSHES SNANG BA KUN,
,BDE CHEN SHES PA BSGOMS PAS CHOG ,SNOD NI GZHAL YAS KHANG YIN
LA, ,BCUD NI LHA DANG LHA MO YIN, ,'GRO BA RIGS DRUG BDE GSHEGS
DRUG ,DMYAL BA'I 'JIG RTEN BDE BA CAN, ,YI DAGS

DUD 'GRO BDE CHEN GYI, ,NGANG DU SHES PA LHA YI SKU, ,SEMS LA
BKAG PA MED PA NYID, ,GNYEN PO MCHOG TU KHO YIS MTHONG, ,DPER NA
RMI LAM GNAS SKABS NA, ,BDE DANG SDUG BSNGAL SNANG BA KUN, ,SAD
PAR GYUR PA RO GCIG LTAR, ,DE BZHIN 'KHOR BA'I BDE SDUG KUN, ,

SKYE MED NGANG DU MNYAM PAS NA, ,RNAL 'BYOR SEMS LA BLANG DOR
MED, ,DGRA SDANG RMI LAM 'DRAR SHES NAS, ,CHAGS SDANG GNYEN PO
BSGOM MI DGOS, ,SEMS KYI RANG BZHIN YONGS SHES NA, ,CHOS NYID
GZHAN DU BSGOM MI DGOS, ,DUS GSUM KHAMS GSUM THA SNYAD DU, ,

BEMS PO GLO BUR YIN SHES NA, ,SEMS KYI RANG BZHIN BCOS MI DGOS,
,SKYE 'GAG NAM MKHA'I SKRA SHAD BZHIN, ,SNGA PHYI SKYE BAS STONG
PAS NA, ,MA SKYES ZHES SU BSGOM PA MED, ,RGYAL PA'I THUGS GZHI
RTOG MED LA, ,SKYE BA MED PA ZHES SU BSGRAGS, ,GNYEN PO SPANG

BYA DBYER MED KYI, ,DON LA BYA BTZAL MED PA NYID, ,BTANG SNYOMS
CHEN PO BSGOM PA'I MCHOG ,DPER NA MI 'GA' BTZON BYAS NA, ,DE LA
'BAD RTZOL GYIS 'BROS LA, ,DE NYID BRTZON PAR GTAD NAS NI, ,'BAD
RTZOL MED PAR GNAS PA BZHIN, ,NYON MONGS 'BAD PAS BKAG

KYANG NI, ,CHED KAR 'BYUNG BAR 'GYUR BA LA, ,DE NYID BDAG NYID
LCAGS BKROL NAS, ,YUL LA RANG DGA' BTANG NA NI, ,RANG GI NGANG
GIS RTOG MED SKYE, ,DES NA THABS LA MKHAS PA YIN, ,'BRAS BU LAM
DU BYED PAR GSUNGS, ,BLUN PO YOD MED SDUG BSNGAL KYANG, ,

@208B GDOD NAS SKYE BA MA MYONG LA, ,MKHAS PA 'GAG PA SEMS LA
MED, ,CHED KAR GNYEN PO BSGOM MI DGOS, ,RNAL 'BYOR NANG DU KHA
BLTAS LA, ,SEMS LAS MA GTOGS MYONG MED PAS, ,SNANG SRID RTAG DANG
MI RTAG LA, ,BKAG PA DANG NI SGRUB PA MED, ,SEMS KYANG YE SHES

YIN SHES NA, ,MYA NGAN 'DAS PA BSTAN MI DGOS, ,GAL TE CHAGS SDANG
SKYES GYUR KYANG, ,GNYEN PO MI SDUG BYAMS SOGS NI, ,'GRO BA'I
SEMS RGYUD GNYIS MI 'CHANG, ,JI LTAR SPRIN NI SNA TSOGS DAG ,NAM
MKHA'I DBYINGS SU THIM PA LTAR, ,DNGOS PO 'OD

GSAL GLO BUR BCAS, ,PHYIS NI RANG GI NGANG 'GAGS NA, ,GNYEN PO
DAG NI SU LA BSGOM, ,MA RIG 'KHRUL PA'I BAG CHAGS KYIS, ,SEMS LA
SMIG RGYU BZHIN SNANG NA, ,MI MKHAS SMIG RGYU 'TSOS PA BZHIN,
,GNYEN PO BSGOM PA KYE RE MTSAR, ,SEMS KYI RANG

BZHIN 'OD GSAL BA, ,SKYE BA NYID KYANG MI BRTAN NA, ,GLO BUR RTAG
PAR GA LA 'GYUR, ,DE BAS GNYEN PO MI BSGOM STE, ,GNYEN PO MED
CING BSGOM PA'ANG MED, ,MTSAN MAR MI 'DZIN RNAL 'BYOR BA, ,'DI
DANG 'DI 'GA' SEMS PA MED, ,'GRIB PA MED CING 'GAG PA

MED; ,'DU MI BYED PA NAM MKHA' 'DRA, ,'DU SHES LAS BYUNG TING
'DZIN SKYON, ,'DU MI BYED CES SEMS PA MED, ,MNGON SUM RTOG BRAL
RGYUN BSRINGS NAS, ,BSGOMS SO ZHES SU THA SNYAD 'DOGS, ,RTOG MED
YE NAS SKYE NA YANG, ,SGRO 'DOGS SEL BA BSGOM PA

YIN; ,BCOS MED RANG GSAL MA BYAS NA, ,NAN GYIS MI RTOG BSGOMS
GYUR KYANG, ,MI RTOG PAN YID SGRIB PA'I RGYU, ,DPER NA SMAN NYID
MA ZHU NA, ,NAD KYI NANG NA DE NYID LCI, ,'BAD MED BSGOMS LA SGRO
'DOGS BCAD CES BYA, ,SGYU MA CHU ZLA BZHIN DU SHES MED NA, ,

STONG ZHES BRJOD PAS SEMS LA YONGS MI 'GRO, ,SEMS KYI RANG BZHIN
SNANG STONG RTOGS NA NI, ,'GRO BA RNAMS LA SNYING RJE NGANG GIS
SKYE, ,BDAG DANG GZHAN DAG DBYE BA MED PAR YANG, ,CHU ZLA LTA BUR
BLO NI SKYE 'GYUR NA, ,BDE BA CHEN PO SGOM ZHES DE LA BYA, ,GANG
ZHIG

@209A *, ,BHA GAR BDE BA RTOG MED MYONG, ,GANG ZHIG ME LONG GZUGS
BRNYAN SNANG BA DANG, ,GANG ZHIG GTUM MO DROD LAS BDE MYONG DANG,
,GANG ZHIG DGOD DANG LTA DANG LAG BCANGS DANG, ,'O BYAS 'KHYUD PA
BDE BA DAM PA MYONG, ,RTOG MED MYONG BAR GYUR KYANG BDE CHEN
GYIS, ,RGYAS

MA BTAB NA BYANG CHUB MED DO ZHES, ,RDO RJE 'CHANG BA GSUNG ZHING
TSAD MAS GRUB, ,BDE BA STONG PA NYID KYI RGYAS GDAB BYA, ,RGYAS
GDAB CES BYA'I DON NI NGO BO YANG, ,DMIGS PA'I YUL NI SGYU MAR MA
ZAD KYI, ,RANG GI MYONG BA SGYU MAR MNGON SUM DU, ,RIG PA DE LA
RGYAS GDAB

RJES SU BRJOD, ,RTOG PA RE RES BCAD PA RGYAS GDAB MIN, ,DE BZHIN
RJES DPAG BSGOM PA RGYAS GDAB MED, ,SHES BYA'I DKYIL 'KHOR SPROS
DANG BRAL BA YI, ,MNGON SUM DER SNANG RGYA YI RNAM PAR BYUNG,
,DES NA RGYAS GDAB CES NI BYA BAR BSHAD, ,'JIG RTEN 'DI DANG

'JIG RTEN PHA ROL DAG ,BDE CHEN MNYAM PAR SHES TE BSGOMS PAS NA,
,'DA' BA'I MAN NGAG GZHAN NAS BTZAL MI DGOS, ,SEMS KYI RANG BZHIN
CHOS KYI SKUR SHES NA, ,'BRAS BU THOB BYAS SAR DU BTZAL BA MED,
,SEMS KYI NGANG LAS 'PHEL 'GRIB MED SHES NA, ,

BSGOM PA SHOR YANG SPOGS PA BTZAL MI DGOS, ,LEGS BYAS NYES BYAS
GLO BUR YIN SHES NA, ,DAM TSIG NYAMS CHAGS BSHAGS PA DE NYID YIN,
,JI LTAR SNANG BA DE LTAR BDEN, ,JI LTAR BTAGS PA DE LTAR MED,
,JI LTAR BTZAL BA DE LTAR SKYON, ,JI LTAR BSAMS

PA DE LTAR BRAL, ,YUL NI GANG DANG GANG DAG LA, ,RTOG BRAL GSAL
BA SKYES GYUR NA, ,DE'I TSE DE 'ONG MI'I SEMS LA, ,DE NI STONG
NYID BSGOM PA YIN, ,RANG RIG GNYIS MED BSGOM PA ZHES, ,GANG LA
GDAMS NGAG PHOG GYUR KYANG, ,GNYIS MED NYID DU MA

MYONG NA, ,GANG ZHIG BSTAN KYANG MING DU ZAD, ,YUL NI GANG DANG
GANG DAG LA, ,THAMS CAD LAS NI SEMS BSDUS NA, ,NANG GI BDAG NYID
G-YO MED PAR, ,GNAS PAS MIG GIS GZUGS DAG GAM, ,GNAS PAS RNA BAS
SGRA DAG GAM, ,GNAS PAS SNA YIS DRI

@209B DAG GAM, ,GNAS PAS LCE YIS RO DAG GAM, ,GNAS PAS LUS KYIS
REG DAG GAM, ,GNAS PAS YID KYIS CHOS DAG GAM, ,SHES PA'I BLO DE
RTOG BRAL YIN, ,RTOG PA'I SKYE DANG 'GAG PA DANG, ,RANG RIG GNYIS
KYIS MYONG BAS NA, ,RTOG DANG BRAL BAS MNGON DU GRUB,

GANG ZHIG RTOG BRAL DON DE LA, ,TSOR BA BDE BA LA BRTEN NAS,
BSGOMS PAS PHO NYA'I LAM DU GYUR, ,GANG LA DANG PO RTOG MED LA,
,DGA' BA ZHES SU BSHAD PA YIN, ,RTOG BRAL BDE CHEN GNYIS PA LA,
,MCHOG DGA' ZHES SU BSHAD PA YIN, ,DE NI LUS KYI

BDE BA STE, ,YID 'ONG YUL LAS BYUNG BA'O, ,RTOG DANG BRAL BA GSUM
PA NI, ,LHAN CIG SKYES DGA' ZHES BSHAD DE, ,YID KYI MNGON SUM BDE
BA YIN, ,GZUNG 'DZIN DRI MA DANG BRAL BAS, ,MYONG BAS GSAL BA
SKYE BA NI, ,RANG RIG BDE CHEN ZHES SU BSHAD,

GANG ZHIG RTOG PAS BAR BCAD NAS, ,DGA' BDE'I TING 'DZIN NYAMS
'GYUR BAS, ,PHYAG RGYA BZHI YI YUL RNAMS LAS, ,TSOR BA BDE BAS
SKYES GYUR PAS, ,RGYU RKYEN TSOGS PA'I STOBS LDAN PAS, ,RTOG DANG
BCAS PAS SKYE MI 'GYUR, ,DE BAS BDE BA'I TING 'DZIN

LAS; ,RNAL 'BYOR BA YI YID GZHAG NAS, ,GNYIS MED BDE CHEN BSGOM
PAR BYA, ,GANG ZHIG BDE BA'I TING 'DZIN LAS, ,SEMS 'JOG PA NI ZHI
GNAS YIN, ,DES NA DGA' DANG MCHOG DGA' DANG, ,LHAN SKYES DGA' BA
PHUL BYUNG YANG, ,ZHI GNAS

SEMS LAS MI 'DA' STE, ,LUS DANG YID KYI BDE BAR ZAD, ,BDE CHEN
DON GYIS RGYAS GDAB NA, ,LHAG MTHONG PHUL DU BYUNG BAR 'GYUR,
,GANG ZHIG BDE BA'I CHOS CAN LA, ,STONG NYID SGRUB PA GANG YIN
PA, ,LHAN CIG SKYES DGA' YIN SNYAM STE, ,DE NI RJES

DPAG BSGOM PA'I LAM, ,SO SOR RTOG PA'I RNAL 'BYOR TE, ,BDE BA
CHEN PO MYONG BA'ANG MED, ,'OD GSAL BDE BA'I RGYA MTSO LAS, ,DGA'
BDE DPA' RLABS TSUL DU SHES, ,DE NYID STONG PA BSGOM PA YIN, ,BDE
DANG YID BDE GANG YIN LAS, ,DE YI

@210A *, ,RANG BZHIN STONG SHES NA, ,GTAN TSIGS LA SOGS DON MED
YIN, ,CHU NI DANG BAR GYUR PA LAS, ,NYA DAG MYUR DU 'PHAR BA
LTAR, ,DE BZHIN STONG GSAL RANG BZHIN LAS, ,SNA TSOGS SHES PA
LDANG ZHING 'GAG ,SNED BCUD BDE CHEN RGYAS BTAB PAS, ,

SEMS KYI GLANG PO YAN BTANG YANG, ,GNAS MA RNYED NAS LDOG PAR
'GYUR, ,DNGOS PO GSAL BA MTHONG NA YANG, ,DE DE BDE BAS RGYAS
BTAB NAS, ,G-YENG BA NYID KYANG G-YENG BA MIN, ,SPYOD LAM RO
MNYAM YIN SHES NAS, ,'GRO BA NYID NI 'GRO 'ONG MED, ,RGYU 'BRAS
MED KYANG

RGYAS BTAB PAS, ,SKYE BA NYID NA'ANG SKYE BA MED, ,'GAG PA THIM
PA'I RGYAS BTAB PAS, ,BKAG TZAM NYID NA'ANG 'GAG PA MED, ,BDE
GSHEGS RNAMS NI BDE CHEN NYID KYI SKU, ,CHOS RNAMS THAMS CAD BDE
GSHEGS NYID DANG MNYAM, ,BYIS PA'I BLO CAN DNGOS LA ZHEN PA
RNAMS,,

RNAM PAR RTOG PAS BRTAGS PA NYID LA SPYOD, ,DNGOS RNAMS THAMS CAD
BCOS SU MED NA YANG, ,GRUB MTHA' NGAN PAS BSLAD PAS 'CHOS PAR
BYED, ,GDOD NAS RNAM DAG 'OD GSAL CHOS KYI DBYINGS, ,BDE GSHEGS
CHOS KYI SKU YIS MKHYEN PAR MNYAM, ,'KHOR BA'I

PHUNG PO SGYU MAR RNAM DAG SHES, ,LONGS SPYOD RDZOGS SKU SGYU MAR
YANG DAG MNYAM, ,GAL TE SGYU MA'I RGYUN LA BDE SDUG DANG, ,DGA'
DANG GDUNG BA'I BYE BRAG YOD MIN YANG, ,DER SNANG SKAD CIG RER
GNAS PA LAS, ,BDE CHEN BDE BA CHEN PO NYID DU GCIG ,RNAM PAR

RTOG PA THA DAD MED NA YANG, ,MI RTOG NGANG LAS RO GCIG GYUR PAR
SNANG, ,DANG PO'I LAS CAN SO SO'I SKYE BO LA, ,BDE BA LAM DU BYED
PAR GSUNGS NA YANG, ,GANG ZHIG BLA MA'I PHAN PA'I LUNG THOB NAS,
,BDE SDUG THAMS CAD BDE BA CHEN POR 'GYUR, ,GANG ZHIG STONG NYID

MI SHES PA, ,DE LA THAR PA'I SKAL BA MED, ,'GRO DRUG SRID PA'I
BTZON RA RU, ,RMONGS PA DE NI 'KHYAM PAR 'GYUR, ,DE LTAR RNAL
'BYOR PA RNAMS KYIS, ,STONG PA NYID NI BSGOM BYAS NA, ,BLO NI
GZHAN DON LA DGA' BAR, ,'GYUR BA NYID DU THE TSOM MED, ,

@210B SEMS CAN GANG YIN THAMS CAD SNGON, ,PHA MA MDZA' BSHES RTZA
LAG TU, ,GYUR CING PHAN CHEN BTAGS PAS NA, ,BYAS PA GZO BA NYID
DU BYA, ,SEMS CAN LA BRTEN BLA MED PA'I, ,SANGS RGYAS GO 'PHANG
NYID THOB NA, ,TSANGS DBANG DRAG PO 'JIG RTEN SKYONG, ,SOGS PA

'THOB PA MTSAR CI CHE, ,SEMS CAN PHAN PA BYAS TZAM GYIS, ,'GRO BA
GSUM PA DAM PAR SKYE, ,SEMS CAN GNOD PAS SDUG BSNGAL NI, ,RNAM PA
DU MA'I TSUL DAG GIS, ,DMYAL BA YI DAGS DUD 'GRO RU, ,SEMS CAN
RNAMS NI NYE BAR SPYOD, ,DNGOS

PO KUN GYIS MGU BYA BA, ,RANG LUS BZHIN DU BSRUNG BAR BYA, ,'BAD
PAS SEMS CAN MI DGA' BA, ,DUG DANG 'DRA BA SPANG BAR BYA, ,SEMS
CAN YONGS SU MA BTANG BAS, ,SANGS RGYAS BYANG CHUB KUN DU 'THOB,
,GZHAN GYI GNOD PA MA BZOD PAS, ,

MNAR MED DU YANG SKYE BAR BYED, ,RANG GI LUS DANG NOR SBYIN PA,
,'DI NI MTSAR ZHING 'DI NI BSNGAGS, ,'DI NI 'JUG PA MCHOG YIN NO,
,MTSAR ZHES BYA BA 'DI MIN TE, ,CHOS 'DI STONG PAR SHES NAS SU,
,LAS KYI 'BRAS BU BSTEN BYED PA, ,MTSAR

BA BAS KYANG 'DI MTSAR ZHING, ,NGO MTSAR BAS KYANG NGO MTSAR RO,
,SEMS CAN BSKYAB PA'I BSAM PA 'DIS, ,SRID PA'I 'DAM DU SKYES MOD
KYI, ,PADMA LA NI CHU BZHIN DU, ,SRID PA'I SKYON GYIS DE MA GOS,
,BZANG PO LA SOGS RGYAL BA'I SRAS, ,'DI

NA YE SHES ME YIS NI, ,NYON MONGS BUD SHING BSREGS BZHIN DU,
,'ON KYANG THUGS RJE'I BSLAB PA MDZAD, ,BYANG CHUB CHE DANG 'CHI
DANG SKYE, ,DUR KHROD GSHEGS DANG DKA' SPYOD MDZAD, ,BDUD SDE RAB
TU 'JOMS PA DANG, ,CHOS KYI 'KHOR LO BSKOR BA

DANG; ,LHA YUL GSHEGS DANG MYA NGAN 'DAS, ,DE BZHIN KHYIM NAS
BYUNG BA RNAMS, ,SNYING RJE'I DBANG GIS 'JUG PA YIS, ,'GRO BA'I
MGON PO STON PAR MDZAD, ,TSANGS DBANG NYE DBANG DRAG SOGS KYI,
,GZUGS KYIS RAB TU 'JUG MDZAD CING, ,

@211A *, ,'GRO BA 'DUL BA'I SBYOR BA YIS, ,THUGS RJES THUGS KYIS
ROL BA MDZAD, ,THEG PA GNYIS PO DAG KYANG NI, ,THEG PA CHEN POR
'BYUNG BAS NA, ,SRID PA'I LAM GYIS DUB PA RNAMS, ,NGAL BOS DON DE
DE NYID MIN, ,NYAN THOS DE DAG DE SRID DU, ,

SANGS RGYAS RNAMS KYIS MA BSKUL BAR, ,DE SRID YE SHES LUS GCIG
GIS, ,TING 'DZIN DREGS PAS MYOS TE GNAS, ,BSKUL NAS SNA TSOGS
GZUGS KYIS NI, ,SEMS CAN DON LA DGA' BYED CING, ,BSOD NAMS YE
SHES NYER 'PHEL NAS, ,SANGS RGYAS BYANG

CHUB 'THOB PAR 'GYUR, ,BAG CHAGS LAS NI BYUNG BAS NA, ,BAG CHAGS
SA BON DAG TU BSHAD, ,BAG CHAGS RJES MTHONG TSOGS PA NA, ,SRID
PA'I MYU GU DE BSKYED DO, ,STONG NYID SMRA BAS SMRA BYED CING,
,RTAG TU LUS NGAG YID GSUM GYIS, ,'DI LTAR SEMS CAN DON

BYED PA; ,CHAD PAR SMRA BA YOD MA YIN, ,ZHES GSUNGS SO, ,DPER NA
GSER 'GYUR ZANGS LCAGS THAMS CAD LA, ,GSER 'GYUR RTZI YI NUS PA'I
THABS RNYED NA, ,THAMS CAD KHA DOG GSER DU 'GYUR BA LTAR, ,SEMS
KYANG BDE CHEN NGANG DU RO GCIG 'GYUR, ,SGYU MA

SMIG RGYU DRI ZA'I GRONG KHYER BLA MAS, ,RTOG DANG BRAL BA'I
STONG PA'I RNAM PA SKYES, ,DE BZHIN SGYU 'DRAR SEMS KYI SGYU
'DRAR SHES, ,BDE CHEN RGYAS BTAB BDAG BYIN BRLAB PA LA, ,SGYU
MA'I DPE YIS DON RNAMS BTZAL MI DGOS, ,THAMS CAD SGYU 'DRA MI
'DRAR DGAG SGRUB

BYED; ,PHYAG RGYA'I LAM LA BDE BA STONG PAR SHES, ,CHOS KYI MDO
DON SEMS KYIS STONG PAR SHES, ,CHOS RNAMS KUN LA YOD MED DGAG
SGRUB MED, ,RTOG MED MNGON SUM LAM LA BLO GZHAG PAS, ,RTAGS KYIS
RJES 'BRANGS GZHAN SEL DGOS PA MED, ,DUS

GSUM BDE GSHEGS JI LTAR SANGS RGYAS LTAR, ,GANG DU KHA BLTAS SEMS
KYI GSANG SHES PAS, ,SGRIB PA KUN ZAD YE SHES PHUN TSOGS SHING,
,SANGS RGYAS ZHING GROL SEMS CAN THAMS CAD SGROL, ,THAMS CAD
BZANG RGYU NYID DU GYUR PAR NGES, ,JI LTAR SBRUL

@211B GYI RANG BZHIN SHES PA NA, ,DE YI DUG NI GNOD PAR MI 'GYUR
TE, ,GANG ZHIG NYON MONGS 'KHOR BA'I RANG BZHIN SHES, ,DES NI DE
MA THAG TU NGES GROL 'GYUR, ,DE NYID KYIS NI SANGS RGYAS SHING,
,DE NYID KYIS NI NYON MONGS 'JOMS, ,BDE CHEN LAM LA BRTEN NAS

NI; ,THAMS CAD BYAS KYANG RNAM PAR GROL, ,RNAM PAR RTOG PA RNAM
SPANGS SHING, ,GZUNG DANG 'DZIN PA DANG BRAL BAS, ,YE SHES 'DUS
MA BYAS PA STE, ,RGYU DANG RKYEN GYIS MA BSKYED PA'O, ,SHR'I NI
GNYIS MED YE SHES TE, ,HE NI RGYU SOGS SPANGS PA YIN,,

RU NI BKOD PA DANG BRAL BA, ,KA NI GANG DU'ANG MI GNAS PA, ,SEMS
KYI NGANG LA RNAM GNAS NA, ,MYA NGAN 'DAS PA BSTAN DU MED, ,BDE
CHEN RTOGS PA'I MAN NGAG 'DI, ,SDEB SBYOR GO RIMS BSGRIGS PA MIN,
,NYAMS MYONG RTOGS PA'I PHAN PA'I LUNG, ,DAM

PA'I SPYI BOS BLANG BAR MDZOD, ,DNGOS PO'I GNAS LUGS BSGOM PA
ZHES BYA BA, NOR BU GLING PA'I SLOB DPON BDE BA'I RDO RJES MDZAD
PA RDZOGS SO,,