,,

BAM PO DRUG CU THAM PA, DE NAS BYANG CHUB SEMS DPA' SEMS DPA'
CHEN PO KUN TU BZANG POS YANG BYANG CHUB SEMS DPA' DE DAG LA
SMRAS PA, KYE; RGYAL BA'I SRAS


@333B DAG; BCU PO 'DI DAG NI, BYANG CHUB SEMS DPA' SEMS DPA'
CHEN PO RNAMS KYI MNGON PAR SHES PA STE, BCU GANG ZHE NA, KYE;
RGYAL BA'I SRAS DAG ,'DI LA BYANG CHUB

SEMS DPA' SEMS DPA' CHEN PO, STONG GSUM GYI STONG CHEN PO'I 'JIG
RTEN GYI KHAMS GCIG TU SEMS CAN JI SNYED SKYES PA DE DAG THAMS
CAD KYI SEMS DANG BSAM PA'I

RGYUD RAB TU SHES SO, ,SEMS BSKYED PA RAB TU SHES SO, ,DGE BA
DANG, MI DGE BA DANG, YANGS PA DANG, DOG PA DANG, RGYA CHEN PO
DANG, RGYA CHUNG NGU DANG, 'KHOR BA'I RJES SU 'GRO

BA DANG, 'KHOR BA LAS LDOG PA DANG, YID BSAL BA DANG, NYAN THOS
KYI SEMS DANG, RANG SANGS RGYAS KYI SEMS DANG, BYANG CHUB SEMS
DPA'I SEMS DANG, NYAN THOS KYI SPYOD

PA DANG, RANG SANGS RGYAS KYI SPYOD PA DANG, LHA DANG, KLU DANG,
GNOD SBYIN DANG, DRI ZA DANG, LHA MA YIN DANG, NAM MKHA' LDING
DANG, MI'AM CI DANG, LTO 'PHYE CHEN PO DANG, MI

DANG MI MA YIN PA DANG, SEMS CAN DMYAL BA DANG, BYOL SONG GI SKYE
GNAS DANG, GSHIN RJE'I 'JIG RTEN DANG, YI DVAGS DANG, MI KHOM PAR
SKYE BA RNAMS KYI SEMS DANG

SPYOD PA YANG RAB TU SHES TE, SEMS CAN GYI RIS SNA TSOGS DANG,
SEMS CAN GYI RIS DU MA RNAM PAR DBYE BA DANG, RNAM PAR GDAGS PA
'BYAMS KLAS PA MANG PO DAG GI SEMS


@334A *, ,CAN RNAMS KYI BSAM PA SEMS KYIS RAB TU SHES SO, ,DE
BZHIN DU 'JIG RTEN GYI KHAMS BRGYA DANG, 'JIG RTEN GYI KHAMS
STONG DANG, 'JIG RTEN

GYI KHAMS BRGYA STONG DANG, 'JIG RTEN GYI KHAMS BYE BA KHRAG
KHRIG BRGYA STONG NAS, GZHUNG DE BZHIN DU 'JIG RTEN GYI KHAMS
BRJOD DU MED PA'I YANG BRJOD DU MED PA DANG, 'JIG

RTEN GYI KHAMS SANGS RGYAS KYI ZHING BRGYA PHRAG STONG GI RDUL
SHIN TU PHRA BA SNYED DU SKYES PA'I SEMS CAN DE DAG GI BSAM PA
SEMS KYIS RAB TU SHES TE, KYE; RGYAL BA'I SRAS DAG ,

'DI NI BYANG CHUB SEMS DPA' RNAMS KYI SEMS LA MKHAS SHING SHES PA
ZHES BYA BA STE, YE SHES KYI MNGON PAR SHES PA DANG PO'O, ,KYE;
RGYAL BA'I SRAS DAG ,GZHAN YANG

BYANG CHUB SEMS DPAS 'JIG RTEN GYI KHAMS SANGS RGYAS KYI ZHING
BRJOD DU MED PA'I RDUL SHIN TU PHRA BA SNYED KYI BAR DAG NA, SEMS
CAN SHI 'PHO BA DANG, SKYE BAR 'GYUR BA 'DI

LTA STE, BDE BA'I LAM DANG, NGAN SONG DANG, KHA DOG SDUG PA DANG,
KHA DOG MI SDUG PA DANG, NGAN PA DANG, BZANG PO DANG, KUN NAS
NYON MONGS PA DANG, KUN NAS NYON MONGS PA

MED PA DANG, RNAM PAR BYANG BA DANG, RNAM PAR MA BYANG BA DANG,
DE LTAR SEMS CAN GYI RIGS DU MA DANG, LHA'I RIS DANG, KLU'I RIS
DANG, GNOD SBYIN GYI RIS DANG, DRI ZA'I RIS


@334B DANG; LHA MA YIN GYI RIS DANG, NAM MKHA' LDING GI RIS DANG,
MI'AM CI'I RIS DANG, LTO 'PHYE CHEN PO'I RIS DANG, MI'I RIS DANG,
MI MA YIN PA'I RIS DANG, DOG PA'I RIS

DANG; YANGS PA'I RIS DANG, CHUNG BA'I RIS DANG, CHE BA'I RIS
DANG, RNAM PAR DGOD PA SNA TSOGS KYI RIS KYI SKYE BA DANG SHI
'PHO RAB TU SHES TE, DE LHA'I MIG THOGS PA MED

CING DAG LA RNAM PAR DAG PAS SEMS CAN RNAMS LAS JI LTAR BSAGS
PA'I TSUL BZHIN DU YANG DAG PAR MTHONG STE, BDE BA DANG SDUG
BSNGAL RNAM PA JI LTA BU MYONG BA DANG, LAS JI

LTA BUR BSAGS PA DANG, LAS KYI MNGON PAR 'DU BYA BA RNAM PA JI
LTA BU DANG LDAN PA DANG, BSAM PA'I RNAM PA JI LTA BU YIN PA
DANG, RTOG PA JI LTA BU DANG LDAN PA DANG, LTA BA JI LTA BU

DANG LDAN PA DANG, SPOBS PA JI LTA BU DANG LDAN PA DANG, RGYU JI
LTA BU DANG LDAN PA DANG, LAS JI LTA BU DANG LDAN PA DANG, DMIGS
PA JI LTA BU DANG LDAN PA DANG, RNAM PA JI LTA BUS RGYU BA

DE DAG THAMS CAD KYANG RAB TU MTHONG NGO, ,KYE; RGYAL BA'I SRAS
DAG ,'DI NI BYANG CHUB SEMS DPA' SEMS DPA' CHEN PO RNAMS KYI
LHA'I MIG STE, YE SHES KYI MNGON PAR SHES

PA GNYIS PA'O, ,KYE; RGYAL BA'I SRAS DAG ,GZHAN YANG BYANG CHUB
SEMS DPAS BDAG DANG, SEMS CAN GZHAN 'JIG RTEN GYI KHAMS SANGS
RGYAS KYI ZHING BRJOD DU MED PA'I YANG BRJOD


@335A *, ,DU MED PA'I RDUL SHIN TU PHRA BA SNYED KYI BAR DAG TU
GTAGS PA RNAMS KYI SNGON GYI GNAS RJES SU DRAN ZHING RAB TU SHES
TE, BDAG GI SNGON GYI GNAS

KYANG BSKAL PA SANGS RGYAS KYI ZHING BRJOD DU MED PA'I YANG BRJOD
DU MED PA'I RDUL SHIN TU PHRA BA SNYED RJES SU DRAN NO, ,SEMS CAN
GZHAN GYI SNGON GYI GNAS KYANG BSKAL

PA SANGS RGYAS KYI ZHING BRJOD DU MED PA'I YANG BRJOD DU MED PA'I
RDUL SHIN TU PHRA BA SNYED RJES SU DRAN ZHING RAB TU SHES SO,
,BDAG NI SNGON CHE GE MO ZHIG NA 'DUG 'DUG STE,

MING NI 'DI ZHES BYA'O, ,RUS NI 'DI ZHES BYA'O, ,RIGS NI 'DI ZHES
BYA'O, ,KHA ZAS NI 'DI ZA ZA'O, ,BDE BA DANG SDUG BSNGAL NI 'DI
LTA BU ZHIG MYONG BAR GYUR TO, ,ZHES

BYA BAR BDAG GI SNGON GYI GNAS RJES SU DRAN ZHING RAB TU SHES SO,
,SEMS CAN 'DI NI SNGON CHE GE MO ZHIG NA 'DUG 'DUG STE, MING NI
'DI ZHES BYA'O, ,RUS NI 'DI ZHES BYA'O, ,RIGS

NI 'DI ZHES BYA'O, KHA ZAS NI 'DI ZA'O, ,BDE BA DANG SDUG BSNGAL
NI 'DI LTA BU ZHIG MYONG BAR GYUR TO, ,ZHES BYA BAR SEMS CAN
GZHAN 'JIG RTEN GYI KHAMS SANGS RGYAS KYI ZHING

BRJOD DU MED PA'I YANG BRJOD DU MED PA'I RDUL SHIN TU PHRA BA
SNYED KYI BAR DAG TU GTOGS PA RNAMS KYI SNGON GYI GNAS RJES SU
DRAN ZHING RAB TU SHES SO, ,SEMS CAN DE DAG RE RE ZHING


@335B YANG TSE'I RGYUD GCIG NAS GCIG TU BRGYUD PA'I SRID PA'I
RGYUD RGYU DANG BCAS, RKYEN DANG BCAS PA DANG, TSE'I RGYUD DU
GNAS SHING 'DUG 'DUG PA'I RNAM PA SNGON GYI MTHA' RNAM PA SNA

TSOGS SU GNAS GNAS PA DANG, 'JIG RTEN GYI RGYUD DANG, BYUNG BA'I
RGYUD GCIG NAS GCIG TU BRGYUD PA DANG, MTSAN NYID THA DAD PA'I
LUS RNAM PA THA DAD PA SNA TSOGS THAMS CAD

LAS RNAM PA THA DAD PA SNA TSOGS BSAGS PAS SKYE BA'I SGO SNA
TSOGS KYI SKYE GNAS SU GYUR PA DANG, BAG LA NYAL BA DANG, LAS
DANG LTA BA SNA TSOGS KYIS SEMS RNAM PA THA DAD PA SNA

TSOGS BSKYED PA DANG, RGYU DANG RKYEN SNA TSOGS GZHAN GYIS 'BYUNG
BA RNAM PA THA DAD PA'I LAS KYIS RGYUD RNAM PA SNA TSOGS 'JIG
RTEN GYI KHAMS SANGS RGYAS KYI ZHING BRJOD DU MED PA'I

YANG BRJOD DU MED PA'I RDUL SHIN TU PHRA BA SNYED RJES SU DRAN
ZHING RAB TU SHES SO, ,'JIG RTEN GYI KHAMS KYI RGYUD GCIG GI SEMS
CAN RNAMS KYI LAS JI LTAR SHES PA DE BZHIN DU ,

'JIG RTEN GYI KHAMS KYI RGYUD SANGS RGYAS KYI ZHING BRJOD DU MED
PA'I YANG BRJOD DU MED PA'I RDUL SHIN TU PHRA BA SNYED KYI SEMS
CAN RNAMS KYI SNGON GYI GNAS NA 'DUG CING SPYOD SPYOD BA

RJES SU DRAN ZHING RAB TU SHES SO, ,SNGON GYI MTHA'I BSKAL PA DE
DANG DE DAG GI 'JIG RTEN GYI KHAMS DE DANG DE DAG TU SANGS RGYAS
BCOM LDAN 'DAS, SANGS RGYAS KYI ZHING BRJOD DU MED


@336A *, ,PA'I YANG BRJOD DU MED PA'I RDUL SHIN TU PHRA BA SNYED
BYUNG BA RNAMS MTSAN NI 'DI ZHES BYA'O, ,BYUNG NI 'DI LTAR BYUNG
NGO, ,'KHOR GYI RNAM PA NI 'DI

LTA BU'O, ,YAB DANG YUM GYI MTSAN NI 'DI SKAD CES BYA'O, ,ZHAM
'BRING BA'I MING NI 'DI SKAD CES BYA'O, ,NYAN THOS MCHOG GI ZUNG
DANG BZANG PO'I ZUNG GI MING NI 'DI SKAD CES

BYA'O; ;RIGS NI 'DI ZHES BYA'O, ,RGYAL PO'I PHO BRANG NI MING 'DI
ZHES BYA BA NAS MNGON PAR BYUNG STE, BYANG CHUB KYI SHING MING
'DI ZHES BYA BA'I DRUNG DU BRTEN NAS, BLA NA MED PA

YANG DAG PAR RDZOGS PA'I BYANG CHUB TU MNGON PAR SANGS RGYAS TE,
GNAS KYI MING 'DI ZHES BYA BA DAG NA BZHUGS SHING MDO 'DI SNYED
CIG YANG DAG PAR BSTAN TO, ,SEMS

CAN 'DI SNYED CIG GI DON MDZAD DO, ,SKU TSE'I TSAD 'DI TZAM ZHIG
GIS SANGS RGYAS KYI MDZAD PA YANG DAG PAR BSTAN TE, PHUNG PO MA
LUS PA'I MYA NGAN LAS 'DAS PA'I DBYINGS

SU YONGS SU MYA NGAN LAS 'DAS SO, ,MYA NGAN LAS 'DAS NAS KYANG DE
DAG GI CHOS NI 'DI SRID CIG TU GNAS PAR GYUR TO, ,ZHES MTSAN RNAM
PAR DGOD PA SANGS RGYAS KYI ZHING

BRJOD DU MED PA'I YANG BRJOD DU MED PA'I RDUL SHIN TU PHRA BA
SNYED DANG, MTSAN DE DAG RE RE'I RNAM PA YANG SANGS RGYAS KYI
ZHING BRJOD DU MED PA'I YANG BRJOD DU MED PA'I RDUL SHIN


@336B TU PHRA BA SNYED KYIS DE BZHIN GSHEGS PA DGRA BCOM PA YANG
DAG PAR RDZOGS PA'I SANGS RGYAS DE DAG BYANG CHUB TU THUGS BSKYED
BA DANG BCAS, SMON LAM DANG BCAS, SPYOD PA DANG

BCAS, 'BYUNG BA DANG BCAS, SANGS RGYAS MCHOD PA DANG BCAS, SEMS
CAN YONGS SU SMIN PAR MDZAD PA DANG BCAS, 'KHOR GYI DKYIL 'KHOR
DANG BCAS, CHOS KYI 'KHOR LO DANG BCAS,

DUS GANG DU BYUNG BA DANG BCAS, SKU TSE JI SRID PA DANG BCAS,
SANGS RGYAS KYI CHO 'PHRUL DANG BCAS, SANGS RGYAS KYI RNAM PAR
'PHRUL BA YANG DAG PAR BSTAN PA DANG BCAS, YONGS SU MYA

NGAN LAS 'DA' BA DANG BCAS, CHOS 'BAR BAR GNAS PA DANG BCAS,
MCHOD RTEN RNAM PAR PHYE BA'I RGYAN DANG BCAS, SEMS CAN GYI DGE
BA'I RTZA BA BSKYED PA DANG BCAS PAR RJES

SU DRAN ZHING RAB TU SHES SO, ,KYE; RGYAL BA'I SRAS, 'DI NI BYANG
CHUB SEMS DPA' SEMS DPA' CHEN PO RNAMS KYI SNGON GYI GNAS RJES SU
DRAN PA ZHES BYA BA YE SHES KYI MNGON PAR

SHES PAS SNGON GYI MTHA'I MUR GYUR PA'I BSKAL PA LA 'JUG PA STE,
GSUM PA'O, ,KYE; RGYAL BA'I SRAS DAG ,GZHAN YANG BYANG CHUB SEMS
DPA' PHYI MA'I MTHA'I MUR GYUR PA'I

BSKAL PA LA 'JUG STE, 'JIG RTEN GYI KHAMS RE RE ZHING YANG BSKAL
PA SANGS RGYAS KYI ZHING BRJOD DU MED PA'I YANG BRJOD DU MED PA'I
RDUL SHIN TU PHRA BA SNYED LA RAB TU 'JUG


@337A *, ,GO ;BSKAL PA GRANGS MED PA DE DANG DE DAG LA SEMS CAN
GYI LAM GYI RGYUD JI SNYED BYUNG BA DANG, SEMS CAN SHI 'PHO BAR
GYUR PA JI SNYED PA DANG,

SEMS CAN SKYE BA JI SNYED PA DANG, SEMS CAN GYI SRID PA'I RGYUD
GCIG NAS GCIG TU BRGYUD PA JI SNYED PA DANG, SEMS CAN GYI LAS JI
SNYED PA DANG, RNAM PAR SMIN PA JI SNYED PA DANG,

DGE BA'AM, MI DGE BA'AM, 'BYUNG BA'AM, MI 'BYUNG BA'AM, NGES
PA'AM, MA NGES PA'AM, LOG PAR NGES PA'AM, YANG DAG PAR NGES
PA'AM, BAG LA NYAL BA DANG BCAS

PA'I DGE PA'I RTZA BA'AM, BAG LA NYAL BA MED PA'I DGE BA'I RTZA
BA'AM, PHUN SUM TSOGS PA'I DGE BA'I RTZA BA'AM, RGUD PAR GYUR
PA'I DGE BA'I RTZA BA'AM, DGE BAS YONGS

SU BZUNG BA'AM, MI DGE BAS YONGS SU BZUNG BA'AM, YANG DAG PAR
BLANGS PA'I DGE BA'I RTZA BA'AM, YANG DAG PAR MA BLANGS PA'I DGE
BA'I RTZA BA'AM, MNGON PAR BSGRUBS

PA'I SDIG PA'I CHOS SAM, MNGON PAR MA BSGRUBS PA'I SDIG PA'I CHOS
KYANG RUNG STE, DE DAG THAMS CAD RAB TU SHES SO, ,DE DAG RE RE LA
YANG 'JIG RTEN GYI KHAMS SANGS

RGYAS KYI ZHING BRJOD DU MED PA'I YANG BRJOD DU MED PA'I RDUL
SHIN TU PHRA BA SNYED DU PHYI MA'I MTHA'I MUR THUG PA'I BSKAL PAR
'JUG GO ,'JIG RTEN GYI KHAMS KYI RGYUD DE DAG RE RE


@337B ZHING YANG BSKAL PA SANGS RGYAS KYI ZHING BRJOD DU MED PA'I
YANG BRJOD DU MED PA'I RDUL SHIN TU PHRA BA SNYED GCIG NAS GCIG
TU BRGYUD PA LA RAB TU 'JUG GO ,SANGS RGYAS BCOM LDAN

'DAS SANGS RGYAS KYI ZHING BRJOD DU MED PA'I YANG BRJOD DU MED
PA'I RDUL SHIN TU PHRA BA SNYED MTSAN 'DI ZHES BYA BA DAG 'BYUNG
BAR 'GYUR RO, ,ZHES BYA BA NAS MTSAN RNAM PAR PHYE BA

SANGS RGYAS KYI ZHING BRJOD DU MED PA'I YANG BRJOD DU MED PA'I
RDUL SHIN TU PHRA BA SNYED KYI DE BZHIN GSHEGS PA DGRA BCOM PA
YANG DAG PAR RDZOGS PA'I SANGS RGYAS, SANGS

RGYAS KYI ZHING BRJOD DU MED PA'I YANG BRJOD DU MED PA'I RDUL
SHIN TU PHRA BA SNYED DANG PO THUGS BSKYED PA DANG BCAS, SMON LAM
DANG BCAS, SPYOD PA DANG BCAS, 'BYUNG BA DANG

BCAS; SANGS RGYAS MCHOD CING RIM GRO MDZAD PA DANG BCAS, SEMS CAN
YONGS SU SMIN PAR MDZAD PA DANG BCAS, CHOS KYI 'KHOR LO DANG
BCAS, 'KHOR GYI DKYIL 'KHOR

DANG BCAS, DUS JI LTA BA DANG BCAS, SKU TSE'I TSAD JI LTA BA DANG
BCAS, SANGS RGYAS KYI CHO 'PHRUL DANG BCAS, SANGS RGYAS KYI RNAM
PAR 'PHRUL BA YANG DAG PAR BSTAN PA DANG

BCAS; YONGS SU MYA NGAN LAS 'DAS PA DANG BCAS, CHOS 'BAR BAR GNAS
PA DANG BCAS, MCHOD RTEN RNAM PAR PHYE BA'I RGYAN DANG BCAS, SEMS
CAN GYI DGE BA'I RTZA BA BSKYED


@338A *, ,PA DANG BCAS PAR RJES SU DRAN ZHING KHONG DU CHUD DO,
,KYE; RGYAL BA'I SRAS DAG ,'DI NI BYANG CHUB SEMS DPA' RNAMS KYI
PHYI MA'I MTHA'I MUR

GYUR PA'I BSKAL PA SHES PA LA 'JUG PA STE, YE SHES KYI MNGON PAR
SHES PA BZHI PA'O, ,KYE; RGYAL BA'I SRAS DAG ,GZHAN YANG BYANG
CHUB SEMS DPA' CHAGS

PA MED PA'I RNA BA RNAM PAR DAG PA MNGON PAR SGRUB CING RNAM PAR
SBYONG, YONGS SU SBYONG, YONGS SU RDZOGS PAR BYED, YANGS PAR
BYED, TSAD MED PAR BYED, 'THOB

PAR BYED, MNGON DU BYED, 'OD GSAL BAR BYED, BSGRIBS PA MED PAR
BYED, KHONG DU CHUD PAR BYED DE, DE CHAGS PA MED PA'I RNA BA
MNGON PAR BSGRUB PA DANG

LDAN PAS, SGRA JI SNYED MNYAN PAR 'DOD PA DE DAG RAB TU NYAN TO,
,GANG MI 'DOD PA DE DAG NI MI NYAN TO, ,DE SHAR PHYOGS KYI SANGS
RGYAS BCOM LDAN 'DAS DE BZHIN

GSHEGS PA DGRA BCOM PA YANG DAG PAR RDZOGS PA'I SANGS RGYAS KYI
ZHING BRJOD DU MED PA'I YANG BRJOD DU MED PA'I RDUL SHIN TU PHRA
BA SNYED KYIS BSHAD PA DE DAG RAB

TU NYAN TO, ,SHAR PHYOGS NA SANGS RGYAS BCOM LDAN 'DAS DE DAG
STON PA DANG, GSUNG BA DANG, 'CHAD PA DANG, BRJOD PA DANG, RNAM
PAR DGOD PA MDZAD PA DANG, JI


@338B SNYED DU SMIN PAR MDZAD PA DANG, JI SNYED DU 'DUL BA DANG,
JI SNYED DU DRAN PAR BSKUL PA DANG, JI SNYED DU CHOS STON PA ZAB
CING YANGS LA RNAM PAR PHYE BA SNA TSOGS DANG LDAN PA THABS KYI

TSUL MTHA' YAS SHING RNAM PAR DAG LA, TSAD MED PA LA MKHAS PA
DANG LDAN PA DE DAG THAMS CAD RAB TU 'DZIN TO, ,DON BZANG PO
DANG, YI GE BZANG PO 'KHOR GYI DKYIL 'KHOR

DU NGES PA'I TSIG DANG BCAS PA JI LTAR SHES PAR BYAS PA, JI LTAR
KHONG DU CHUD PAR BYAS PA, JI LTAR 'DUL BAR GYUR PA, JI LTAR
DMIGS PAR GYUR BA, JI LTAR BRTEN PAR

GYUR PA, JI LTAR 'BYUNG BAR 'GYUR BA DE DAG THAMS CAD RAB TU
'DZIN TO, ,YANG DAG PAR 'DZIN TO, ,CHUD ZOS PAR MI BYED DO, ,ZHIG
PAR MI BYED DO, ,THOGS PAR MI BYED

DO; ;LDOG PAR MI BYED DO, ,'PHRUL PAR MI BYED DO, ,RMONGS PAR MI
BYED DO, ,GZHAN LA RAB TU STON CING GZHAN GYIS KHONG DU CHUD PAR
BYED KYANG DE LA TSIG GCIG GAM, YI GE

GCIG KYANG 'KHRUL PAR MI BYED DO, ,DE DE LTAR YI GE DANG, TSIG
YAN CHAD DU CHAGS PA MED PA'I RNA BA'I RNAM PAR SHES PAS 'DZIN
TE, JI LTAR SHAR PHYOGS KYI SANGS RGYAS BCOM LDAN

'DAS DE DAG GI LEGS PAR GSUNGS PA DE DAG NYAN PA DE BZHIN DU, LHO
PHYOGS DANG, DE BZHIN DU NUB PHYOGS DANG, DE BZHIN DU BYANG
PHYOGS DANG, DE BZHIN DU BYANG SHAR GYI


@339A *, ,PHYOGS MTSAMS DANG, DE BZHIN DU SHAR LHO'I PHYOGS
MTSAMS DANG, DE BZHIN DU LHO NUB KYI PHYOGS MTSAMS DANG, DE BZHIN
DU NUB BYANG GI

PHYOGS MTSAMS DANG, DE BZHIN DU 'OG GI PHYOGS DANG, DE BZHIN DU
STENG GI PHYOGS KYI PHYOGS RE RE ZHING YANG, DE BZHIN GSHEGS PA
DGRA BCOM PA YANG DAG PAR RDZOGS

PA'I SANGS RGYAS, SANGS RGYAS KYI ZHING BRJOD DU MED PA'I YANG
BRJOD DU MED PA'I RDUL SHIN TU PHRA BA SNYED KYIS GSUNGS PA RAB
TU NYAN TO, ,KYE; RGYAL BA'I SRAS DAG ,'DI NI

BYANG CHUB SEMS DPA' SEMS DPA' CHEN PO RNAMS KYI THOGS PA MED
PA'I RNA BA RNAM PAR DAG PA ZHES BYA BA STE, YE SHES KYI MNGON
PAR SHES PA LNGA PA'O, ,KYE; RGYAL BA'I

SRAS DAG ,GZHAN YANG BYANG CHUB SEMS DPA' SEMS DPA' CHEN PO DNGOS
PO MED PA LA GNAS SHING, MNGON PAR 'DUS MA BYAS PA'I RDZU 'PHRUL
THOB PA YIN TE, MTSAN

NYID THOB PA YIN, MNYAM PA NYID THOB PA YIN, RGYA CHEN PO THOB PA
YIN, TSAD MED PA THOB PA YIN, MI GNAS PA THOB PA YIN, SEMS LTAR
MGYOGS PA THOB PA YIN,

THUB PA MED PA THOB PA YIN, LDOG PA MED PA THOB PA YIN, MI G-YO
BA THOB PA YIN, RNAM PAR 'PHEL BA THOB PA YIN, RJES SU 'GRO BA
THOB PA YIN, DE 'JIG RTEN GYI KHAMS


@339B JI SRID DU RING YANG RUNG STE, DE DAG NA BZHUGS PA'I SANGS
RGYAS BCOM LDAN 'DAS DE DAG GI GSUNG THOS TE, 'JIG RTEN GYI KHAMS
THAMS CAD NA BZHUGS PA DANG, 'JIG RTEN

GYI KHAMS TSAD MED PA NA BZHUGS PA DANG, 'JIG RTEN GYI KHAMS
GRANGS MED PA NA BZHUGS PA DANG, 'JIG RTEN GYI KHAMS DPAG TU MED
PA NA BZHUGS PA DANG, 'JIG RTEN GYI

KHAMS MTSUNGS PA MED PA NA BZHUGS PA DANG, 'JIG RTEN GYI KHAMS
BSAM GYIS MI KHYAB PA NA BZHUGS PA DANG, 'JIG RTEN GYI KHAMS
GZHAL DU MED PA NA BZHUGS PA DANG,

'JIG RTEN GYI KHAMS SANGS RGYAS KYI ZHING BRJOD DU MED PA'I YANG
BRJOD DU MED PA'I RDUL SHIN TU PHRA BA SNYED NA BZHUGS PA DE DAG
THAMS CAD KYI GSUNG NYAN TO, ,THOS NAS KYANG

'JIG RTEN GYI KHAMS DER BDAG NYID PHYIN PAR BYED DE, DE YANG GANG
NA SANGS RGYAS SKYE BA SANGS RGYAS KYI ZHING GI RDUL SHIN TU PHRA
BA SNYED YOD PA'I 'JIG RTEN GYI KHAMS DE DANG DE DAG

GCIG NAS GCIG TU BRGYUD PA'I PHYOGS BCU'I RGYUD PHYOGS RNAM PA
THA DAD PAR GNAS PA DANG, PHYOGS CI 'DRA BA'I 'KHOR SNA TSOGS
SPYI'U TSUGS SU RGYU BA'I PHYOGS KYI TSUL DANG, SMREL

ZHIR RGYU BA'I PHYOGS KYI TSUL DANG, PHYOGS RGYA MTSO SANGS RGYAS
KYI ZHING BRJOD DU MED PA'I YANG BRJOD DU MED PA'I RDUL SHIN TU
PHRA BA SNYED KYI PHYOGS LA 'JUG PA RNAM PA SNA TSOGS DANG,


@340A *, ,PHYOGS KYI MTSAN NYID THA DAD PAR RJES SU 'BRANG BAR
BYA BAR SANGS RGYAS MU MED PA SKYE BA DANG LDAN PA, SANGS RGYAS
KYI ZHING RNAM PA THA DAD PA YONGS

SU DAG PA SANGS RGYAS SKYE BA DANG LDAN PA, 'JIG RTEN GYI KHAMS
KYI RGYAN GZHAN DANG GZHAN YOD PA YON TAN BYE BA SNA TSOGS KYIS
RNAM PAR SBYANGS PA, YON TAN TSAD MED PAS

YONGS SU RGYAS PA'I SANGS RGYAS KYI ZHING RNAM PAR DAG PA DAG TU
RNAM PAR 'PHRUL PA SNA TSOGS KYIS RNAM PAR 'PHRUL PA DANG, DE
BZHIN GSHEGS PA'I MTSAN YONGS SU RJOD

PA BYED CING, DE DAG TU BDAG PHYIN PAR BYED PAS, DE BZHIN GSHEGS
PA DAG GI ZHABS KYI DRUNG NA 'DUG KYANG 'DI NAS KYANG G-YOS PA
MED DO, ,DER SONG BA'ANG MED LA ,

DER YANG BDAG PHYIN PAR RAB TU STON CING, DE BZHIN GSHEGS PA DE
DAG GI ZHAL BLTA'O, ,DE DAG LA PHYAG 'TSAL LO, ,DE DAG LA 'DUD PA
BYED DO, ,DE DAG LA MCHOD

PA BYED DO, ,DE DAG LA RIM GRO BYED DO, ,DE DAG LA BSNYEN BKUR
BYED DO, ,BYANG CHUB SEMS DPA'I CHOS KYANG YONGS SU 'DRI'O,
,SANGS RGYAS KYI YE SHES MNGON PAR SGRUB

PA LA YANG RAB TU 'JUG GO ,SANGS RGYAS BCOM LDAN 'DAS DE DAG GI
'KHOR GYI DKYIL 'KHOR GYIS MTSAN MA YANG RAB TU SHES SO, ,CHOS
BSTAN PA'I MTSAN MA YANG


@340B RAB TU SHES SO, ,SANGS RGYAS KYI ZHING GI MTSAN MA YANG RAB
TU SHES SO, ,DE DAG LA MNGON PAR CHAGS PA YANG MED DE, DE DAG LA
YANG PHA ROL TU PHYIN PA SHIN TU THOB PA YIN, SANGS

RGYAS KYI ZHING DU 'GRO BA DANG, SANGS RGYAS KYI ZHING LA DMIGS
PAS BSKAL PA SANGS RGYAS KYI ZHING BRJOD DU MED PA'I YANG BRJOD
DU MED PA'I RDUL SHIN TU PHRA BA SNYED KYIS 'GRO YANG 'GRO BA

DANG; SANGS RGYAS BLTA BA'I RNAM PAR DMIGS PA MTHAR THUG PA MED
DO, ,SANGS RGYAS KYI ZHING GCIG NAS GCIG TU BRGYUD PA LAS PHYIR
LDOG PA MED DO, ,DE BZHIN GSHEGS

PA'I ZHAL BLTA BA'I RGYUN GCOD PA MED DO, ,DE BZHIN GSHEGS PA'I
'KHOR GYI DKYIL 'KHOR MI DMIGS PAR BYED PA MED DO, ,SHUGS LA
NYAMS PA MED DO, ,SANGS RGYAS KYI CHOS

YONGS SU DRI BA'I RGYUN GCOD PA MED DO, ,SANGS RGYAS KYI CHOS
BTZAL BAS YONGS SU YI 'CHAD PA MED DO, ,SMON LAM GYI KHYAD PAR
DANG LDAN PA'I BYANG CHUB SEMS DPA'I SPYOD PA KUN

TU BZANG PO'I SMON LAM GYI YONGS SU RDZOGS PAR BYA BA SANGS RGYAS
KYI RIGS 'BYAMS KLAS PA TSAD MED PA'I DON DU ZHUGS PA LAS PHYIR
LDOG PA MED DO, ,PHYOGS THAMS CAD KYI SANGS

RGYAS KYI ZHING DE BZHIN GSHEGS PAS THUGS SU CHUD PA DAG TU 'GRO
ZHING YANG DAG PAR GZHOL BAR BYA BA LA THOGS PA MED DO, ,KYE;
RGYAL BA'I SRAS DAG ,'DI NI BYANG CHUB SEMS DPA'


@341A *, ,SEMS DPA' CHEN PO RNAMS KYI DNGOS PO MED PA LA GNAS
SHING MNGON PAR 'DUS MA BYAS PA'I RDZU 'PHRUL ZHES BYA BA SANGS
RGYAS KYI ZHING THAMS CAD

DU 'GRO BA'I YE SHES KYI MNGON PAR SHES PA STE DRUG PA'O, ,KYE;
RGYAL BA'I SRAS DAG ,GZHAN YANG BYANG CHUB SEMS DPA' SEMS DPA'
CHEN PO 'JIG RTEN GYI KHAMS SANGS

RGYAS KYI ZHING BRJOD DU MED PA'I YANG BRJOD DU MED PA'I RDUL
SHIN TU PHRA BA SNYED DU SKYES PA'I SEMS CAN RNAMS KYI SKAD SNA
TSOGS RAB TU SHES TE, 'PHAGS PA'I SKAD SHES SO, ,

'PHAGS PA MA YIN PA'I SKAD SHES SO, ,LHA'I SKAD SHES SO, ,KLU'I
SKAD SHES SO, ,GNOD SBYIN GYI SKAD SHES SO, ,LHA MA YIN GYI SKAD
SHES SO, ,NAM MKHA' LDING GI SKAD

SHES SO, ,MI'AM CI'I SKAD SHES SO, ,LTO 'PHYE CHEN PO'I SKAD SHES
SO, ,MI'I SKAD SHES SO, ,MI MA YIN PA'I SKAD SHES PA NAS, SEMS
CAN GYI RIS BRJOD DU MED PA'I YANG

BRJOD DU MED PA'I BAR GYI SEMS CAN GYI SKAD RNAM PA SNA TSOGS
SHES PA DANG, SGRA DANG, TSIG DANG, BRDA RNAMS RAB TU SHES TE ,
RNAM PAR DGOD PA'I MKHAS PA THAMS CAD

LA RAB TU 'JUG GO ,BRDA LA 'JUG PA THAMS CAD RAB TU SHES SO,
,SPYOD PA RNAM PAR DGOD PA THAMS CAD RAB TU SHES SO, ,SKAD RNAM
PAR DBYE BA THAMS CAD RAB TU SHES


@341B SO; ;SKAD RNAM PA THA DAD PA RGYA MTSO THAMS CAD LA RAB TU
'JUG STE, DE JI LTA JI LTAR 'JIG RTEN GYI KHAMS LA 'JUG PA DE LTA
DE LTAR SEMS CAN GYI KHAMS LA 'JUG GO ,JI LTA JI

LTAR SEMS CAN GYI KHAMS LA 'JUG PA DE LTA DE LTAR SKAD RNAM PAR
PHYE BA THAMS CAD KHONG DU CHUD PAR BYED DE, DE LA SEMS CAN GZHAN
GYI SKAD KYIS RMONGS PAR 'GYUR BA MED DO,,

'DI LTA STE, DPER NA, LHA'I BU NYI MA NI SHAR MA THAG TU GZUGS
RNAM PAR PHYE BA'I RGYUD THAMS CAD SNANG BAR BYED DO, ,DE NAS MIG
DANG LDAN PA RNAMS GZUGS DE DANG DE DAG MTHONG

PAS MTSAN MA YONGS SU 'DZIN TO, ,DE BZHIN DU BYANG CHUB SEMS DPA'
YANG SKAD KYI SPRIN RNAM PAR PHYE BA THAMS CAD LA 'JUG STE, SKAD
THAMS CAD MNGON PAR SHES PA'I YE

SHES KYIS SKAD DANG DBYANGS KYI TSUL MKHAS PA LA 'JUG CING, KHONG
DU CHUD PAR BYED DO, ,KYE; RGYAL BA'I SRAS DAG ,'DI NI BYANG CHUB
SEMS DPA' SEMS DPA' CHEN PO SKAD

KYI TSUL THAMS CAD LA MKHAS PA ZHES BYA BA STE, YE SHES KYI MNGON
PAR SHES PA BDUN PA'O, ,KYE; RGYAL BA'I SRAS DANG, GZHAN YANG
BYANG CHUB SEMS DPA' SEMS DPA' CHEN

PO; CHOS THAMS CAD KHA DOG DANG BRAL BAR RAB TU SHES TE, THA MI
DAD PA'I KHA DOG DANG, RNAM PA MED PA'I KHA DOG DANG, BYE BRAG
MED PA'I KHA DOG DANG, RNAM PAR DBYE BA MED PA'I


@342A *, ,KHA DOG DANG, SNGON PO MED PA'I KHA DOG DANG, SER PO
MED PA'I KHA DOG DANG, DKAR PO MED PA'I KHA DOG DANG, NAG PO MED
PA'I KHA DOG DANG, DMAR

PO MED PA YANG RAB TU SHES TE, DE DE BAS KYANG CHOS KYI DBYINGS
LA 'JUG PAR BYED PA'I TSE, RANG GI LUS KHA DOG SNA TSOGS DANG
LDAN PAR BYIN GYIS RLOB STE, MTHA' YAS

PA'I KHA DOG DANG, TSAD MED PA'I KHA DOG DANG, RNAM PAR DAG PA'I
KHA DOG DANG, SHIN TU BRGYAN PA'I KHA DOG DANG, THAMS CAD DANG
LDAN PA'I KHA DOG DANG, DPE MED

PA'I KHA DOG DANG, KUN TU SNANG BA'I KHA DOG DANG, YID DU 'ONG
BA'I KHA DOG DANG, MI SDUG PA MED PA'I KHA DOG DANG, ZAD MI SHES
PA'I KHA DOG DANG, SHIN TU GSAL BA'I

KHA DOG DANG, KHA NA MA THO BA MED PA'I KHA DOG DANG, MTHU CHEN
PO DANG LDAN PA'I KHA DOG DANG, THUB PAR DKA' BA'I KHA DOG DANG,
NYAMS PAR MI 'GYUR BA'I KHA DOG DANG,

SHIN TU BSGRUBS PA'I KHA DOG DANG, SHIN TU MDZES PA'I KHA DOG
DANG, DPAG TU MED PA'I KHA DOG DANG, SHIN TU BSRUNGS PA'I KHA DOG
DANG, SHIN TU BSAGS PA'I KHA

DOG DANG, YONGS SU SMIN PAR BYED PA'I KHA DOG DANG, 'DUL BA JI
LTA BA BZHIN DU BSGRUBS PA'I KHA DOG DANG, THOGS PA MED PA'I KHA
DOG DANG, SHIN TU DANG BA'I KHA


@342B DOG DANG, RNYOG PA MED PA'I KHA DOG DANG, RAB TU GSAL BA'I
KHA DOG DANG, MDANGS DANG LDAN PA'I KHA DOG DANG, BSAM GYIS MI
KHYAB PA'I TSUL DANG LDAN PA'I KHA DOG DANG,

ZIL GYIS GNON PA'I KHA DOG DANG, THAMS CAD ZIL GYIS GNON PA'I KHA
DOG DANG, THAMS CAD ZIL DU BRLAG PA'I KHA DOG DANG, THAMS CAD ZIL
DU RLOG PAR BYED PA'I

KHA DOG DANG, RAB RIB MED PA'I KHA DOG DANG, MUN PA MED PA'I KHA
DOG DANG, SHIN TU MNYAM PAR GZHAG PA'I KHA DOG DANG, SEMS BDE
BA'I KHA DOG DANG, MTSAN SNA TSOGS

DANG LDAN PA'I KHA DOG DANG, DPE BYAD BZANG PO SNA TSOGS DANG
LDAN PA'I KHA DOG DANG, CHE BA NYID DANG LDAN PA'I KHA DOG DANG,
SPYOD YUL DANG LDAN PA'I KHA DOG DANG, YANG DAG

PAR BSGRUBS PA'I KHA DOG DANG, BSAM PA RNAM PAR DAG PA'I KHA DOG
DANG, SHIN TU SBYANGS PA'I KHA DOG DANG, MCHOG TU BYUNG ZHING
RGYA CHE BA'I KHA DOG DANG, THUB PA MED PA'I

KHA DOG DANG, GNAS PA MED PA'I KHA DOG DANG, KUN TU MTHA' YAS
PA'I KHA DOG DANG, SANGS RGYAS KYI ZHING BRJOD DU MED PAR RAB TU
'DAL BA'I KHA DOG DANG, RNAM PAR

'PHEL BA'I KHA DOG DANG, SNYING PO BZUNG BA'I KHA DOG DANG, YON
TAN MCHOG DANG LDAN PA'I KHA DOG DANG, YID BZHIN GYI KHA DOG
DANG, MOS PA RNAM PAR SBYONG BA'I KHA DOG DANG,


@343A *, ,TSOGS SHIN TU BSAGS PA'I KHA DOG DANG, CHOS BSGRIBS PA
MED PAR SHIN TU RTOGS PA'I KHA DOG DANG, NAM MKHA' LTAR 'OD DANG
BA'I KHA DOG

DANG, RNAM PAR DAG PAS BRGYAN PA'I KHA DOG DANG, DRI MA MED PA'I
KHA DOG DANG, RDUL DANG BRAL BA'I KHA DOG DANG, RDUL MED PA'I KHA
DOG DANG, DRI MA MED PA'I KHA DOG DANG, MTSUNGS

PA MED PA'I KHA DOG DANG, BLTA NA BZANG BA'I KHA DOG DANG, KUN
NAS BLTA BA'I KHA DOG DANG, DUS BZHIN DU YANG DAG PAR STON PA'I
KHA DOG DANG, RAB TU ZHI BA'I KHA DOG DANG,

'DOD CHAGS DANG BRAL BA'I KHA DOG DANG, 'OD SHIN TU GSAL BA'I KHA
DOG DANG, BSOD NAMS KYI ZHING DU GYUR PA'I KHA DOG DANG, BDE BAR
BYED PA'I KHA DOG DANG, 'JIGS PA

MED PAR BYED PA'I KHA DOG DANG, GTI MUG MED PAR SPYOD PA'I KHA
DOG DANG, YE SHES KYIS RNAM PAR GNON PA'I KHA DOG DANG, CHAGS PA
MED PA'I LUS KYI KHA DOG DANG, LUS KYI

RGYAN KUN TU MTHA' YAS PA'I KHA DOG DANG, DON YOD PA'I KHA DOG
DANG, BYAMS PA CHEN POS YANG DAG PAR 'PHAGS PA'I KHA DOG DANG,
SNYING RJE CHEN POS BYIN GYIS

BRLABS PA'I KHA DOG DANG, TSUL MTHUN PAR 'BYUNG BA'I KHA DOG
DANG, BSOD NAMS KYI STOBS DANG LDAN PA'I KHA DOG DANG, RJES SU
DRAN PAR BYA BA'I KHA DOG DANG, RIN


@343B PO CHE NA MTHA' YAS PA'I KHA DOG DANG, RIN PO CHE'I DAM PA
RNAM PAR SNANG BA'I KHA DOG DANG, 'GRO BA THAMS CAD DAD PAR BYED
PA'I KHA DOG DANG, THAMS CAD MKHYEN PA NYID LA MNGON DU

GYUR PA'I KHA DOG DANG, BZHIN 'DZUM PA'I KHA DOG DANG, RIN PO
CHE'I RGYAN GYI DAM PA THAMS CAD DANG LDAN PA'I KHA DOG DANG,
SEMS MI GNAS PA'I KHA DOG DANG, GNAS MED

PA'I KHA DOG DANG, BYIN GYI RLABS KYIS RNAM PAR 'PHRUL PA'I KHA
DOG DANG, RDZU 'PHRUL RNAM PA DU MAS KHYU MCHOG GI MTHU PHYUNG
BA'I KHA DOG DANG, DE BZHIN GSHEGS PA'I RIGS

SU YANG DAG PAR BYUNG BA'I KHA DOG DANG, 'DRI BA MED PA'I KHA DOG
DANG, CHOS KYI DBYINGS SU 'DAL BA'I KHA DOG DANG, 'KHOR JI LTA BA
BZHIN DU 'GRO BA'I KHA DOG DANG, RNAM PA

SNA TSOGS KYI KHA DOG DANG, SHIN TU GRUB PA'I KHA DOG DANG, SHIN
TU SBYANGS PAS RAB TU BYUNG BA'I KHA DOG DANG, 'DUL BA JI LTA BA
BZHIN DU SPYOD PA LAM STON PA'I KHA DOG DANG,

BLTA NA MI NGOMS PA'I KHA DOG DANG, RNAM PA SNA TSOGS SU 'OD GSAL
BA'I KHA DOG DANG, 'OD ZER GYI DRA BA GRANGS MED PA RAB TU 'GYED
PA'I KHA DOG DANG, 'OD SNA TSOGS BRJOD

DU MED PA'I KHA DOG DANG, DRI ZHIM PO DANG 'OD BSAM GYIS MI KHYAB
PAS KHAMS GSUM LAS YANG DAG PAR 'DA' BA'I KHA DOG DANG, NYI MA'I
DKYIL 'KHOR LTA BU'I 'OD ZER


@344A *, ,GYIS TSAD MED PAR SNANG BA'I KHA DOG DANG, 'KHOR LO DPE
MED PA'I GZUGS BYIN GYIS RLOB PA'I KHA DOG DANG, ME TOG GI SPRIN
YID DU 'ONG

BA MTHA' YAS PA RAB TU 'THOR PA'I KHA DOG DANG, PHRENG BA'I SPRIN
GYI PADMO SNA TSOGS SU BSGRUBS PAS YANG DAG PAR BRGYAN PA'I KHA
DOG DANG, 'GRO BA THAMS CAD LAS

SHIN TU 'DAS PA'I KHA DOG DANG, SPOS ZHIM PO THAMS CAD KYI GSUNG
'BYUNG BAS SPOS 'PHRO BA 'GYED PA'I KHA DOG DANG, DE BZHIN GSHEGS
PA THAMS CAD KYI MDZOD SPU

NAS BYUNG BA'I KHA DOG DANG, SGRA DBYANGS BRJOD DU MED PAS CHOS
THAMS CAD BSTAN PA YANG DAG PAR STON PA'I KHA DOG DANG, RNAM PA'I
MCHOG THAMS CAD DANG LDAN PA'I

KUN TU BZANG PO'I KHA DOG TU BDAG GI LUS BYIN GYIS RLOB STE, KYE
; RGYAL BA'I SRAS DAG ,DE LTAR BYANG CHUB SEMS DPA' SEMS DPA'
CHEN PO NI KHA DOG MED

PA'I CHOS KYI DBYINGS LA ZHUGS PAS MTHONG BAS 'DUL BA DANG, RJES
SU DRAN PAS 'DUL BA DANG, CHOS KYI 'KHOR LOS 'DUL BA DANG, DUS
KYIS 'DUL BA DANG,

SKAD CIG GIS 'DUL BA DANG, BSNYEN BKUR BAS 'DUL BA DANG, KHONG DU
CHUD PAR BYA BAS 'DUL BA DANG, RDZU 'PHRUL GYIS 'DUL BA DANG,
RNAM PAR 'PHRUL PA SNA


@344B TSOGS KYIS 'DUL BA DANG, CHO 'PHRUL BSAM GYIS MI KHYAB PAS
'DUL BA RNAMS LA RNAM PA DE LTA BU'I KHA DOG TU RANG GI LUS BYIN
GYIS RLOB BO, ,KYE; RGYAL BA'I SRAS DAG ,'DI

NI BYANG CHUB SEMS DPA' SEMS DPA' CHEN PO RNAMS KYI KHA DOG
GRANGS MED PA'I LUS MNGON PAR SGRUB PA'I RGYAN CES BYA BA, MNGON
PAR SHES PA'I YE SHES 'GRO BA THAMS CAD

YONGS SU 'GREL BA LA BRTZON PA STE BRGYAD PA'O, ,KYE; RGYAL BA'I
SRAS DAG ,GZHAN YANG BYANG CHUB SEMS DPA' SEMS DPA' CHEN PO CHOS
THAMS CAD BDAG MED PAR RAB TU SHES

SO; ,CHOS THAMS CAD RIGS MED PAR RAB TU SHES SO, ,CHOS THAMS CAD
'ONG BA MED PAR RAB TU SHES SO, ,CHOS THAMS CAD 'BRAL BA MED PAR
RAB TU SHES SO, ,CHOS THAMS

CAD BYE BRAG MED PAR RAB TU SHES SO, ,CHOS THAMS CAD THA DAD PA
MED PAR RAB TU SHES SO, ,CHOS THAMS CAD GNYIS SU BYAR MED PAR RAB
TU SHES SO, ,CHOS THAMS CAD MI

GNYIS PA DANG, MI GNYIS PA MA YIN PAR RAB TU SHES SO, ,CHOS THAMS
CAD BDAG NYID MED PAR RAB TU SHES SO, ,CHOS THAMS CAD 'DRA BA MED
PAR RAB TU SHES SO, ,CHOS

THAMS CAD 'GRO BA MED PAR RAB TU SHES SO, ,CHOS THAMS CAD MA
SKYES PAR RAB TU SHES SO, ,CHOS THAMS CAD MA 'GAGS PAR RAB TU
SHES SO, ,CHOS THAMS CAD 'PHO BA MED


@345A *, ,PAR RAB TU SHES SO, ,CHOS THAMS CAD 'JIG PA MED PAR RAB
TU SHES SO, ,CHOS THAMS CAD BDEN PA MED PAR RAB TU SHES SO, ,CHOS
THAMS CAD

RDZUN PA MED PAR RAB TU SHES SO, ,CHOS THAMS CAD MTSAN NYID MED
PAS MTSAN NYID GCIG PAR RAB TU SHES SO, ,CHOS THAMS CAD YOD
PA'ANG MA YIN PAR RAB TU SHES SO, ,

CHOS THAMS CAD MED PA'ANG MA YIN PAR RAB TU SHES SO, ,CHOS THAMS
CAD CHOS KYANG MA YIN PAR RAB TU SHES SO, ,CHOS THAMS CAD CHOS MA
YIN PA'ANG MA YIN PAR RAB TU

SHES SO, ,CHOS THAMS CAD SPYOD PA LA GZHOL BA'ANG MA YIN PAR RAB
TU SHES SO, ,CHOS THAMS CAD SPYOD PA LA MI GZHOL BA'ANG MA YIN
PAR RAB TU SHES SO, ,CHOS THAMS

CAD LAS KYANG MA YIN PAR RAB TU SHES SO, ,CHOS THAMS CAD LAS MA
YIN PA'ANG MA YIN PAR RAB TU SHES SO, ,CHOS THAMS CAD RNAM PAR
SMIN PA MA YIN PAR RAB TU

SHES SO, ,CHOS THAMS CAD RNAM PAR SMIN PA MA YIN PA'ANG MA YIN
PAR RAB TU SHES SO, ,CHOS THAMS CAD MNGON PAR 'DU BYA BA MED PAR
YANG RAB TU SHES SO, ,CHOS THAMS

CAD MNGON PAR 'DU BYA BA MED PA'ANG MA YIN PAR RAB TU SHES SO,
,CHOS THAMS CAD BRDA YANG MA YIN PAR RAB TU SHES SO, ,CHOS THAMS
CAD BRDA MA YIN PA'ANG MA YIN


@345B PAR RAB TU SHES SO, ,CHOS THAMS CAD DON DAM PA'ANG MA YIN
PAR RAB TU SHES SO, ,CHOS THAMS CAD DON DAM PA MA YIN PA'ANG MA
YIN PAR RAB TU SHES SO, ,CHOS THAMS

CAD 'BYUNG BA'ANG MA YIN PAR RAB TU SHES SO, ,CHOS THAMS CAD MI
'BYUNG BA'ANG MA YIN PAR RAB TU SHES SO, ,CHOS THAMS CAD 'BYIN
PA'ANG MA YIN PAR RAB TU SHES SO, ,CHOS

THAMS CAD MI 'BYIN PA YANG MA YIN PAR RAB TU SHES SO, ,CHOS THAMS
CAD TSAD MED PAR YANG RAB TU SHES SO, ,CHOS THAMS CAD TSAD MED PA
MA YIN PAR YANG RAB TU SHES

SO, ,CHOS THAMS CAD 'JIG RTEN PA'ANG MA YIN PAR RAB TU SHES SO,
,CHOS THAMS CAD 'JIG RTEN LAS 'DAS PA'ANG MA YIN PAR RAB TU SHES
SO, ,CHOS THAMS CAD RGYU LAS

BYUNG BA'ANG MA YIN PAR RAB TU SHES SO, ,CHOS THAMS CAD RGYU LAS
MA BYUNG BA'ANG MA YIN PAR RAB TU SHES SO, ,CHOS THAMS CAD KHA
DOG NGES PA MED PAR YANG RAB TU SHES SO, ,

CHOS THAMS CAD KHA DOG NGES PA MED PA'ANG MA YIN PAR RAB TU SHES
SO, ,CHOS THAMS CAD KHA DOG YONGS SU GRUB PA YANG MA YIN PAR RAB
TU SHES SO, ,CHOS THAMS CAD KHA DOG

YONGS SU MA GRUB PA'ANG MA YIN PAR RAB TU SHES SO, ,CHOS THAMS
CAD BYUNG BA'ANG MA YIN PAR RAB TU SHES SO, ,CHOS THAMS CAD BYUNG
BA MA YIN PA'ANG MA YIN PAR RAB


@346A *, ,TU SHES SO, ,CHOS THAMS CAD RNAM PAR BRTAGS PA YANG MA
YIN PAR RAB TU SHES SO, ,CHOS THAMS CAD RNAM PAR MA BRTAGS PA'ANG
MA YIN

PAR RAB TU SHES SO, ,CHOS THAMS CAD TSUL YANG MA YIN PAR RAB TU
SHES SO, ,CHOS THAMS CAD TSUL MA YIN PA'ANG MA YIN PAR RAB TU
SHES SO, ,DE NI SPYOD PA LA MNGON

PAR CHAGS PA MED DO, ,DON DAM PA LA GNAS PA MED DO, ,CHOS LA RAB
TU RTOG PA MED DO, ,YI GE YONGS SU SGRUB PA MED DO, ,ZHI BA'I
RJES SU SHIN TU 'BRANG NGO, ,SMON LAM

YONGS SU MI GTONG NGO, ,DON GYI TSUL LA RNAM PAR LTA'O, ,CHOS KYI
TSUL LA RAB TU 'JUG GO ,CHOS KYI SPRIN KUN NAS SLONG NGO, ,CHOS
YONGS SU 'BAB PA'I YI GE'I CHAR MNGON PAR

'PHEBS [*'BEBS?] SO, ,TSUL BRJOD DU MED PA LA 'JUG GO ,THA DAD PA
YANG DAG PAR SHES PA ZAD MI SHES PA DON GYI TSUL RAB TU BRJOD
CING, CHOS KYI TSUL MNGON PAR STON PAS CHOS THAMS

CAD KYI NGES PA'I TSIG LA MKHAS PA DANG, CHOS THAMS CAD SPOBS PAS
THABS MKHAS PA'I TSUL BRJOD DU MED PA'I YANG BRJOD DU MED PA LA
RAB TU 'JUG GO ,BYAMS PA CHEN PO RNAM

PAR DAG PA DANG LDAN ZHING, SNYING RJE CHEN PO RAB TU THOB PA YI
GA MED PA'I YUL DANG LDAN PA YI GES MNGON PAR BSGRUBS PA'I DON LA
BRTZON ZHING, 'GAL BA MED PA RANG BZHIN GYIS


@346B CHOS LA BRTZON PA CHOS THAMS CAD RTEN CING 'BREL PAR BYUNG
PAR STON PAS GOS PA MED PA, BRJOD PA THAMS CAD KYI RJES SU SONG
BA'I SPOBS PA DANG LDAN PA, DE CHOS THAMS CAD

ZAD MI SHES PA'I SPOBS PAS STON TO, ,BRJOD DO, ,RNAM PAR 'GOD DO,
,YANG DAG PAR STON TO, ,'GREL TO, ,RNAM PAR 'BYED DO, ,'BYIN TO,
,KHONG DU CHUD PAR BYED DO, ,RAB

TU STON TO, ,RTOGS PAR BYED DO, ,RAB TU SGRUB BO, ,RNAM PAR
SBYONG NGO, ,THE TSOM SEL TO, ,DOGS PA GCOD DO, ,DE KHO NA STON
TO, ,RANG BZHIN BRJOD DO, ,'GRO BA LA PHAN 'DOGS

SO; ;CHOS NYID LAS MI NYAMS SO, ,MI GNYIS PA LA 'JUG GO ,CHAGS PA
MED PA'I SGO STON TO, ,DBYANGS KYI YAN LAG THAMS CAD YANG DAG PAR
BSGRUBS PAS RAB TU 'JOMS

PA'I SGRAS SGRA'I CHAR YANG BSAM PA JI LTA BA'I DUS LAS YOL BAR
MI BYED PAR MNGON PAR 'BEBS SO, ,KYE; RGYAL BA'I SRAS DAG ,'DI NI
BYANG CHUB SEMS DPA' SEMS DPA'

CHEN PO RNAMS KYI CHOS THAMS CAD SHES PA'I YE SHES KYI MNGON PAR
SHES PA STE DGU PA'O, ,KYE; RGYAL BA'I SRAS DAG ,GZHAN YANG BYANG
CHUB SEMS DPA' SEMS DPA' CHEN

PO SEMS SKAD CIG RE RE ZHING CHOS THAMS CAD 'GOG PA'I TING NGE
'DZIN LA SNYOMS PAR 'JUG KYANG, BYANG CHUB SEMS DPA'I LAM GYI
RGYUD MI GCOD DO, ,BYANG CHUB SEMS DPA'I LAS


@347A *, ,KYANG THOGS PAR MI BYED DO, ,BYANG CHUB SEMS DPA'I
BYAMS PA CHEN PO LAS KYANG RNAM PAR MI 'DRA'O, ,SNYING RJE CHEN
PO LAS KYANG PHYIR MI LDOG GO ,PHA

ROL TU PHYIN PA RNAMS KYANG RGYUN MI GCOD DO, ,ZHING THAMS CAD
RAB TU DBYE ZHING MKHAS PAR BYA BAS KYANG SKYO BAR MI BYED DO,
,'GRO BA THAMS CAD YONGS SU DGROL BA'I SMON LAM

YANG RGYUN MI GCOD DO, ,CHOS KYI 'KHOR LO YANG THOGS PAR MI BYED
DO, ,SEMS CAN YONGS SU SMIN PAR BYA BA DANG, 'DUL BAR BYA BA YANG
RING DU MI SPONG NGO, ,SANGS RGYAS MCHOD

CING RIM GRO BYA BA'ANG RGYUN MI GCOD DO, ,CHOS THAMS CAD LA
DBANG BSGYUR BA'I SGO LAS KYANG PHYIR MI LDOG GO ,SANGS RGYAS
MTHONG BA'I SKAL PA MED PAR YANG MI 'GYUR RO, ,

CHOS THAMS CAD YONGS SU DRI BA LAS KYANG PHYIR MI LDOG GO ,MNYAM
PA NYID DANG BSTOD PA YANG RAB TU SHES SO, ,BSGRIBS PA MED PA
YANG MNGON PAR SGRUB BO, ,SANGS RGYAS

KYI CHOS THAMS CAD LA KHYAD PAR GYI SMON LAM MNYAM PA NYID KYANG
YONGS SU RDZOGS PAR BYED DO, ,ZHING THAMS CAD KYI GZHI DANG
DBYINGS THA DAD PA'I RJES SU'ANG RAB TU 'JUG

STE; SANGS RGYAS KYI RIGS THAMS CAD KYI PHA ROL TU PHYIN PA'ANG
THOB PA YIN, 'JIG RTEN GYI KHAMS KYI RGYUD DE DANG, DE DAG TU
CHOS THAMS CAD SPRUL PA LTA BUR BSLAB


@347B PA'ANG SHIN TU BSLABS PA YIN, CHOS THAMS CAD MTSAN MA MED
PAR ZHUGS PAS, CHOS THAMS CAD RTEN CING 'BREL PAR 'BYUNG BA LA
MKHAS PA DANG LDAN PA YIN, CHOS

THAMS CAD LUS MED PA'I TSUL DANG, CHOS THAMS CAD KYI RANG BZHIN
GYI TSUL DANG, SPYOD PA'I TSUL KHONG DU CHUD PA DANG YANG LDAN PA
YIN, CHOS THAMS CAD KYI RJES SU 'BRANG

BA LA MI GNAS PA YIN, CHOS KYI TSUL THAMS CAD RAB TU RTOGS SHING
BSAM PA DANG, DBANG PO JI LTA BA'ANG RAB TU RTOGS PA YIN, DE 'DOD
NA BSKAL PA DANG, BSKAL

PA GCIG DANG, BSKAL PA BRGYA DANG, BSKAL PA STONG DANG, BSKAL PA
KHRAG KHRIG DANG, BSKAL PA KHRAG KHRIG BRGYA DANG, BSKAL PA KHRAG
KHRIG STONG DANG, BSKAL PA BYE BA

KHRAG KHRIG BRGYA DANG, BSKAL PA BYE BA KHRAG KHRIG STONG DANG,
BSKAL PA TSAD MED PA DANG, DPAG TU MED PA DANG, GRANGS MED PA
DANG, BSAM GYIS MI KHYAB PA DANG, MTSUNGS

PA MED PA DANG, GZHAL DU MED PA DANG, KUN TU MTHA' YAS PA DANG,
MU MED PA DANG, SA MTSAMS MED PA DANG, BSKAL PA BRJOD DU MED PA'I
YANG BRJOD DU MED PAR CHOS

THAMS CAD 'GOG PA'I TING NGE 'DZIN GCIG LA SNYOMS PAR ZHUGS KYANG
DE'I LUS 'JIG PAR MI 'GYUR RO, ,NYAM CHUNG PAR MI 'GYUR RO, ,SKAL
BA ZHAN PAR MI 'GYUR


@348A *, ,RO; ;CHUD MI ZA'O, ,RNAM PAR CHUD MI ZA'O, ,ZHUM PAR MI
'GYUR RO, ,RNAM PAR ZHUM PAR MI 'GYUR RO, ,ZAD PAR MI 'GYUR RO,
,DNGOS PO YOD PA

DANG MED PAR MI 'GYUR TE, BYANG CHUB SEMS DPA'I BYA BA'ANG YONGS
SU RDZOGS PAR BYED DO, ,BYANG CHUB SEMS DPA'I CHOS NYID KYANG
BRJOD DO, ,SEMS CAN GYI DUS KYANG YONGS SU MI

SPONG NGO, ,SEMS CAN 'DUL BA'I DUS LA BAB PA YANG THOGS PAR MI
BYED DO, ,SANGS RGYAS KYI CHOS NYID KYANG RNAM PAR 'PHEL BAR BYED
DO, ,BYANG CHUB SEMS DPA'I MNYAM

PA NYID KYANG YONGS SU RDZOGS PAR BYED DO, ,SEMS CAN THAMS CAD
KYI DON KYANG YONGS SU MI GTONG NGO, ,SPRUL PA'I RGYUD KYANG
RGYUN MI GCOD DO, ,MI G-YAR LTA BU'I CHOS KYI

TSUL LAS KYANG LDOG PAR MI BYED DO, ,BSAM GTAN DANG, TING NGE
'DZIN GYI SA LAS KYANG MI G-YO'O, ,KYE; RGYAL BA'I SRAS DAG ,'DI
NI BYANG CHUB SEMS DPA' SEMS DPA'

CHEN PO RNAMS KYI CHOS THAMS CAD 'GOG PA ZHES BYA BA STE, YE SHES
KYI MNGON PAR SHES PA BCU PA'O, ,DE LA GNAS PA'I BYANG CHUB SEMS
DPA' SEMS DPA' CHEN PO NI, LHA

DANG 'JIG RTEN DU BCAS PAS BSAM GYIS MI KHYAB PA YIN, 'GRO BA
THAMS CAD KYIS BSAM GYIS MI KHYAB PA YIN, NYAN THOS THAMS CAD
KYIS BSAM GYIS MI KHYAB PA YIN, RANG


@348B SANGS RGYAS THAMS CAD KYIS BSAM GYIS MI KHYAB PA YIN, SA
'OG MA LA GNAS PA'I BYANG CHUB SEMS DPA' THAMS CAD KYIS BSAM GYIS
MI KHYAB PA YIN, LUS KYI LAS BSAM

GYIS MI KHYAB PA YIN, NGAG GI LAS BSAM GYIS MI KHYAB PA YIN, YID
KYI LAS BSAM GYIS MI KHYAB PA YIN, TING NGE 'DZIN RNAM PAR 'PHRUL
PA LA 'JUG PA BSAM GYIS MI KHYAB PA YIN, YE

SHES KYI SPYOD YUL BSAM GYIS MI KHYAB PA YIN TE, SANGS RGYAS BCOM
LDAN 'DAS RNAMS KYIS BYANG CHUB SEMS DPA' DE DAG BSTAN PAR MDZAD
CING BSHAD PA DANG, GNAS DE DAG

DGOD PAR MDZAD DE KHONG DU CHUD PAR MDZAD PA DANG, MNGON PAR SHES
PA DE LTA BU THOB PA'I BYANG CHUB SEMS DPA' BSTAN PA DANG, BRJOD
PA DANG, BSHAD PA DANG, RAB TU BKOD PA DANG,

BSNGAGS PA DANG, BRJOD PA DANG, BSTOD PA DANG, BKRAL BA DANG, RAB
TU BSTAN PA DANG, YONGS SU BRJOD PA NI GTOGS SO, ,KYE; RGYAL PA'I
SRAS DAG ,BCU PO DE DAG NI BYANG CHUB

SEMS DPA' RNAMS KYIS MNGON PAR SHES PA STE, DE DAG LA GNAS PA'I
BYANG CHUB SEMS DPA' SEMS DPA' CHEN PO RNAMS NI, DUS GSUM THAMS
CAD KYI YE SHES KYI MNGON

PAR SHES PA BSGRIBS PA MED PA RAB TU 'THOB BO, ,SHIN TU RGYAS PA
CHEN PO'I MDO, SANGS RGYAS PHAL PO CHE ZHES BYA BA LAS, MNGON PAR
SHES PA'I LE'U STE, SUM CU RTZA BZHI PA'O,,