@315B ,,RGYA GAR SKAD DU, R'A DZA DE SH'A N'A MA MAH'A Y'A
NA S'U TRA, BOD SKAD DU, RGYAL PO LA GDAMS PA ZHES BYA BA THEG PA
CHEN PO'I MDO, SANGS RGYAS DANG, BYANG CHUB

SEMS DPA' THAMS CAD LA PHYAG 'TSAL LO, ,'DI SKAD BDAG GIS THOS PA
DUS GCIG NA, BCOM LDAN 'DAS RGYAL BU RGYAL BYED KYI TSAL MGON MED
ZAS SBYIN GYI KUN DGA' RA BA

NA; DGE SLONG GI DGE 'DUN CHEN PO DANG, BYANG CHUB SEMS DPA'I DGE
'DUN RAB TU MANG PO DANG THABS GCIG TU BZHUGS SO, ,DE'I TSE BCOM
LDAN 'DAS KYIS 'KHOR RNAMS LA


@316A *, ,BKA' STZAL PA, DE RING RGYAL PO GZUGS CAN SNYING PO
GDUL BAR BYA BA'I DUS LA BAB KYI YUL MA GA DHAR 'GRO BAR BYA'O
ZHES GSUNGS NAS, 'KHOR DANG BCAS PA DANG

PA'I RGYAL PO LTAR NAM MKHA' LA LDINGS TE GSHEGS PA BLON PO ZLA
BA BZANG POS MTHONG NAS RGYAL PO LA SMRAS PA, LHA LAGS, SANGS
RGYAS 'KHOR DANG BCAS PA 'O SKOL GYI YUL DU BYON

BAS GRONG KHYER BRGYAN PA DANG, BSNYEN BKUR BYA BAR RIGS SO,
,RGYAL POS SMRAS PA, DZAMBU'I GLING NA NGA LAS CHE BA MED PAR SU
LA BSNYEN BKUR BYED CES SLAR NYID DU DREGS PAR

GYUR TO, ,DE NAS RGYAL PO GZUGS CAN SNYING PO'I PHO BRANG GI SGOR
GDAN BSHAMS PA LA BCOM LDAN 'DAS 'KHOR DANG BCAS PA BZHUGS SO,
,DE LTAR BZHUGS PAR SHES NAS

RGYAL POS GYAD CHEN PO'I 'DEGS PA ZHES BYA BA RBAD DE RDO SHIN TU
CHE BA BCOM LDAN 'DAS LA 'PHANGS SO, ,RDO DE NAM MKHA' LA LDING
ZHING DE LAS SGRA 'DI SKAD CES GRAG GO ,KYE

MA 'DUS BYAS RTAG PA MED, ,SKYE ZHING 'GOG PA'I CHOS CAN YIN,
,SKYE BA YOD NA 'CHI BA YOD, ,'DU BA YOD NA 'BRAL BA YOD, ,BSAGS
PA YOD NA 'DZAD PA YOD, ,LANG TSO'I

MDOG KYANG NAD KYIS 'PHROG ,'TSO BA'I TSE YANG 'CHI BAS 'PHROG
,CHAGS PAR GYUR NA SDUG BSNGAL 'PHEL, ,SKYO BAR BYAS NA THAR PAR
'GYUR, ,ZHES PA DE RGYAL PO GZUGS


@316B CAN SNYING POS THOS PAS MOS PAR GYUR TE THAD DU SONG NAS
THAL MO SBYAR TE 'KHOD PA LA BCOM LDAN 'DAS KYIS BKA' STZAL PA,
RGYAL PO CHEN PO CHOS LA MOS PAR BYA, KHONG DU CHUD PAR

BYA; BSGO BAR BYA, YID 'BYUNG BAR BYA'O, ,RGYAL POS GSOL PA, BCOM
LDAN 'DAS, GANG LA SKYO BAR BGYI, YID 'BYUNG BAR BGYI, BCOM LDAN
'DAS KYIS BKA' STZAL PA, 'KHOR

BA LAS SKYO ZHING YID 'BYUNG BAR BYA'O, ,RGYAL POS GSOL PA, CI'I
PHYIR 'KHOR BA LAS SKYO ZHING YID 'BYUNG BAR BGYI, BCOM LDAN 'DAS
KYIS BKA' STZAL PA, 'KHOR BA 'DI MI

RTAG PA DANG, SDUG BSNGAL BA'I PHYIR RO, ,RGYAL POS GSOL PA, BCOM
LDAN 'DAS, 'KHOR BA 'DI JI SKAD MI RTAG PA LAGS, BCOM LDAN 'DAS
KYIS BKA' STZAL PA, SNOD KYI

'JIG RTEN 'DI YANG MI RTAG LA, ,BCUD KYI SEMS CAN YANG NI MI RTAG
GO ,RGYAL POS GSOL PA, SNOD KYI 'JIG RTEN JI LTAR MI RTAG PA
LAGS, BCOM LDAN 'DAS KYIS BKA' STZAL PA,

SNOD KYI 'JIG RTEN RI RAB GLING KHAMS KYANG, ,'JIG PA'I DUS TSE
BSKAL PA'I ME BYUNG NAS, ,THAL BA'I LHAG MA TZAM YANG MA LUS SO,
,CHU DANG RLUNG GIS 'JIG PA DE BZHIN NO, ,GZHAN

YANG DBYAR DROD SKYE LA DGUN GRANG SKAM, ,LO LEGS LO NYES THAN
ZHOD NGES PA MED, ,LO ZLA 'DAS SHING 'JIG PA'I DUS DANG NYE, ,DE
LA SOGS TE MI RTAG MNGON SUM NI, ,RTAG PA


@317A *, ,YIN NA CI PHYIR 'GYUR ZHING 'GRO ,RGYAL POS GSOL PA,
BCUD KYI SEMS CAN JI LTAR MI RTAG PA LAGS, BCOM LDAN 'DAS KYIS
BKA' STZAL PA ,

BCUD KYI SEMS CAN TSE 'DI NYID LA YANG, ,NYIN ZHAG LO ZLA RIM
GYIS GCOD BYED PAS, ,NYIN ZHAG 'DAS SHING 'CHI DANG PHAR PHAR
NYE, ,MI SHIR 'DOD KYANG RANG LA RANG DBANG MED,,

SKYE RGA NA 'CHI RANG THAG RI MO 'DRA, ,'CHI BDAG BDUD NI SO BYA
NYA SDOD 'DRA, ,'CHI BA'I RKYEN NI BSAM GYIS MI KHYAB STE, ,'CHI
RKYEN MA SONG DNGOS PO GANG YANG MED, ,LUS 'DI ZAS KYIS

'TSO YANG BRNANGS NAS 'CHI, ,'JIG RTEN 'DI NA CHE CHUNG PHYUG
DBUL KUN, ,'CHI BDAG DBANG DU MI 'GYUR GANG YANG MED, ,SNGA MA
SHI BA'I MI RNAMS KUN GYIS KYANG, ,RTAG TU RE NAS

BU DANG NOR BSAGS KYANG, ,BU NOR PHYI LUS BDAG LA PHAN PA MED,
,RANG GI DGE SDIG GNYIS DANG 'GROGS TE 'CHI, ,DA LTAR RANG GI
GNAS PA'I RING 'DI LA'ANG, ,DGA' BSHES

GNYEN 'DUN MDZA' DANG MI MDZA' DANG, ,NA TSOD MTHUN DANG RGAN
GZHON JI SNYED CIG ,SHI BA MTHONG ZHING THOS PA MA YIN NAM, ,SA
STENG GNAS PA'I SEMS CAN 'DI KUN KYANG, ,LO

BRGYA TSUN CHAD SNGOD KYANG MA LUS 'CHI, ,DE BAS RANG RE'ANG 'CHI
BA'I CHOS CAN YIN, ,DENG 'CHI SANG 'CHI SUS KYANG MI SHES TE,
,TSOD 'DZIN PA YANG MI 'JIGS SBYIN MED PAS, ,


@317B SANG PHOD DENG SANG BDAG NYID JI LTAR 'GYUR, ,'CHI BA'I TSE
NA PHA MA BU TSA DANG, ,PHU NU MDZA' BSHES BRAN KHOL NOR KUN
KYANG, ,BDAG NYID 'CHI BA'I PHYI NA 'ONG MED PAS, ,SDUG BSNGAL

SKAL LEN 'GA' YANG YOD MA YIN, ,DE BAS SKYES KYANG BDAG NYID GCIG
PU SKYES, ,THA MA 'CHI YANG BDAG NYID GCIG PU 'CHI, ,SKAD CIG TSE
LAS MTHUN PA NYE GZHI RNAMS, ,

MGRON PO GNAS MTHUN TZAM STE SO SOR 'GRO ,SKAD CIG TZAM YANG
'BRAL BAR MI PHOD PA'I, ,GNYEN DANG NOR RDZAS YUL MKHAR KUN POR
NAS, ,BDAG NYID GCIG PU 'JIGS

PA'I LAM DU 'GRO ,JI TZAM SDIG DANG BSNGOS NAS NOR BSAGS KYANG,
,SDIG PA'I RNAM SMIN RMONGS PA BDAG NYID 'KHUR, ,BSAGS PA'I NOR
NI KHONG DAG BU TSAS 'KHYER, ,DE

PHYIR BSAGS PA'I NOR GYIS CI ZHIG PHAN, ,BDAG LA SHIN TU PHANGS
PA'I LUS 'DI YANG, ,SHI BA'I DUS SU RDZA ZHIG BZHIN DU 'BOR,
,LHAN CIG SKYES PA'I SHA RUS GNYIS

KYANG 'BYE, ,DBANG MED BDAG NYID GCIG PU 'KHYAMS NAS NI, ,LAS KYI
DBANG GIS GANG DU SKYES GYUR NA, ,DE BAS LUS KYI PHYIR NI SDIG MI
BYA, ,LUS 'DI SA GTING 'GRO STE CHOG

MI SHES, ,MI GTZANG LAS BYUNG MI GTZANG PHUNG PO YIN, ,NA RGA
'CHI SOGS SDUG BSNGAL KUN GYI GNAS, ,SHI NAS LUS BOR SA YI PHYOGS
TZAM BTZOG ,BYA DANG KHYI SPYANG LA SOGS


@318A *, ,RNAMS KYIS ZA, ,BSNYEN BKUR 'BAD KYANG 'CHI BDAG SRIN
POS 'PHROG ,MKHAS PAS SMOD CING BLUN PO CHAGS PA'I GNAS, ,DE BAS
MKHAS PA

LUS LA SU ZHIG CHAGS, ,LUS KYI PHYIR NI YA NGAR 'JUG MI BYA, ,'DI
LA GLA RNGAN GOS ZAS BYIN NAS SU, ,YUN GYI PHAN PHYIR BSOD NAMS
GSOG TU GZHUG ,BDAG GI GROGS NI

DGE SDIG GNYIS LAS MED, ,DE YANG DGE BA MTHO RIS THAR PA'I RGYU,
,SDIG PA NGAN SONG SDUG BSNGAL 'BYUNG BA'I RGYU, ,MA SHI BAR
DU'ANG LUS NI MI RTAG STE, ,BU CHUNG BYIS PA GZHON

NU NYID DU 'GYUR, ,DE NAS DAR LA BAB DANG DAR YOL DANG, ,RGAS PAR
GYUR TE LUS 'DI RTAG NA NI, ,GNAS SKABS DE SNYED CIG NI CIS TE
'GYUR, ,LONGS SPYOD BDE SDUG RNAMS

KYANG MI RTAG STE, ,BTZAN PHYUG 'DZOM PA SDUG PHONGS CAN DU
'GYUR, ,SDUG PHONGS CAN YANG BTZAN PHYUG 'DZOM PAR 'GYUR, ,LANG
TSO LONGS SPYOD NA RGA 'CHI BAS 'JOMS, ,

'JIG RTEN CHOS 'DI THAMS CAD MI RTAG GO ,RGYAL PO GZUGS CAN
SNYING POS GSOL BA, BCOM LDAN 'DAS, 'KHOR BA PA 'DI'I SDUG BSNGAL
JI LTA BU LAGS, ,BCOM LDAN

'DAS KYIS BKA' STZAL PA, 'KHOR PHA [?] LA NAM YANG BDE BA MED, ,BYAS
PA THAMS CAD DON MED SDUG BSNGAL RGYU, ,SDUG BSNGAL GTZO BO SKYE
RGA NA 'CHI BZHI, ,DMYAL BAR SKYES


@318B NA SDUG BSNGAL 'DI 'DRA'O, ,DMYAL SRUNG DANG NI DMYAL BA'I
ME MTHONG NAS, ,SHIN TU SKRAG DNGANGS CHO NGES CHER 'DEBS SHING,
,RANG LA RNGAN BGRANG SNGON GYI SDIG PA LA, ,SHIN TU 'GYOD

KYANG PHAN PA CI YANG MED, ,LUS 'DI SHIN TU CHE LA GZHON SHA CAN,
,TSOR BA CHE ZHING DRAG PO'I LUS THOB NAS, KHA CIG RANG LUS ME YI
PHUNG POR 'BAR, KHA CIG LCAGS MKHAR KHANG

PA SBRUM MAR RDUNG, ,'GRE LDOG BYED CING PHYOGS NI KUN NAS SREG
KHA CIG LCAGS LAS BYAS PA'I SNOD CHEN DU, ,SPYI TSUGS 'BRU NYUNGS
CHU KHOL THUG BZHIN 'TSED, KHA CIG SOG

LES 'DRA ZHING GTUN LA RDUNG, KHA CIG GNAS DANG KHANG PAR BSRUNG
ZHING BSREG ,ME MA MUR DANG THAL TSAN CHU LA SOGS, ,SDUG BSNGAL
MANG PO BSAM GYIS MI KHYAB BO, ,MI YI LO

NI 'BUM DANG BRGYAD KHRI LA, ,DMYAL BA KHA CIG NA NI NYIN ZHAG
GCIG ,DE LA SOGS PA BSKAL PA'I BAR DU GNAS, ,SHI BAR DGA' YANG
'CHIR NI MI BTUB BO, ,LAS MA ZAD PA

KHA CIG 'JIG CHAGS TSE, ,'JIG RTEN BRGYUD CING 'JIG CHAGS MED PAR
SKYE, ,YI DVAGS SKYES PA BKRES DANG SKOM PAS GDUNGS, ,MGO BO RI
TZAM KHA NI KHAB MIG TZAM, ,SKE RTZA RAB

PHRA GSUS PA YUL LJONGS TZAM, ,BZA' BTUNG MTHONG YANG GZHAN GYIS
BSRUNGS PA DANG, ,RNAG KHRAG NGAN SKYUGS LA SOGS GZHAN DU MTHONG,
KHA CIG ZOS KYANG KHRO CHU KHOL MAR


@319A *, ,'GRO ,BYOL SONG SKYES NA GCIG LA GCIG ZA DANG, ,RANG LA
DBANG MED BKOL BTAGS BRDEG 'TSOG DANG, ,GZHAN GYIS GSOD SOGS GTI

MUG RMONGS PAS SDUG ,MIR SKYES NA YANG MNGAL NA GNAS PA'I TSE,
,MA NI 'GRANGS TSE BRAG BAR BTZIR BA 'DRA, ,BKRES PA'I TSE NA
DBYANG LA BTANG PA SNYAM, ,DRAG SHUL BYED TSE

GTUN LA RDUNG PA SNYAM, ,BTZAS PA'I TSE NA PAGS PA BSHUS NAS NI,
,RTZIG PA'I LOGS LA DRUD PA BAS KYANG RTZUB, ,TSA 'BRUM BKRES
SKOM RKANG LAG NA NAS SDUG ,CHER SKYES NA

YANG SO NAM BREL PHONGS DANG, ,NYE DU BRAL DANG DGRAS BCOM BU LON
DANG, ,BKRES SKOM TSA GRANG DON LA SOGS PAS SDUG ,PHONGS PA RNAMS
NI BTZAL THABS MED NAS SDUG ,

YOD PA RNAMS KYANG 'TSO SKYONG MEL TSES SDUG ,ZHING RMO TSONG
BYED 'DU BYED LAS KYIS SDUG ,DE LA SOGS PA'I SDUG BSNGAL BSAM MI
KHYAB, ,SDUG BSNGAL GZHI NI PHAL CHER LTO RGYAB

GNYIS, ,'JIG RTEN 'DI YI BDE BA'I LONGS SPYOD KYANG, ,PHAL CHER
PHYI MA'I NGAN SONG SDUG BSNGAL RGYU, ,LHA MIN SKYES NA NGA RGYAL
PHRAG DOG DANG, ,KHRO GTUM 'THAB RTZOD LA SOGS

DBANG GIS SDUG ,LHAR SKYES KYANG NI 'CHI 'PHO LTUNG BA DANG,
,'CHI LTAS LNGA DANG 'DU BYED DBANG GIS SDUG ,RGAS PA YANG NI 'DI
LTAR SDUG BSNGAL TE, ,MGO DKAR GNYER 'DUS


@319B GZHAN GYIS MTHONG MI MOS, ,KHA SNA CHU 'DZAG RKANG LAG KUN
KYANG 'DAR, ,SEMS KYIS DRAN YANG LUS LA NYAMS STOBS MED, ,BU TSA
KUN KYANG SHI NA RUNG SNYAM SEMS, ,ZHAL TA BYAS

KYANG MI NYAN DBANG YANG SHOR, ,KHA CIG SRIN RGAN SHI 'PHYIS ZHES
KYANG ZER, ,KHA CIG BER DBYUG THOGS NAS RDUNG BAR BYED, ,DE LTAR
MTHONG THOS SHIR 'DOD SHIR MA BTUB, ,NA BA RNAMS NI

'DI LTAR SDUG BSNGAL TE, ,LUS KYI 'BYUNG CHEN BZHI NI MA SNYOMS
PAS, ,RLUNG MKHRIS BAD KAN 'DUS PAS LUS GDUNGS TE, ,LONGS SPYOD
MTHONG YANG 'DI LA 'DOD PA MED, ,LUS

KYI NYAMS STOBS SHOR BAS LDANG MI NUS, ,MDZES PA'I GZI MDANGS
SHOR BAS YI DVAGS 'DRA, ,'CHI BA RNAMS KYANG 'DI LTAR SDUG BSNGAL
TE, ,GNYEN BSHES TSOGS KYI CHO NGE

'DEBS BYED KYANG, ,DE LA NYAN LTA BSAM PA'I YUL MED DE, ,GNAD
GCOD PA NI MTSON CHAS GTUB PA 'DRA, ,MDZA' DANG MI MDZA'I DON DU
SNGAR BYAS PA'I, ,DGE SDIG LAS NI RMI

LAM YUL BZHIN SNANG, ,GSHIN RJE'I PHO NYA SHIN TU 'JIGS PAS
BSKOR, ,BRED SHA THON NAS KUN TU LTAS BYAS KYANG, ,MGON SKYABS
BYAD PA SU YANG MA MTHONG NAS, ,SHIN TU 'JIGS

BZHIN KUN TU YI MUG STE, ,BDAG NYID GAR 'GRO GTOL MED PAR DO
'BYUNG, ,MI RTAG SDUG BSNGAL MI ZAD YUN RING 'DI, ,THOG MA MED
NAS DA LTA'I BAR DU YANG, ,'PHAGS LAM MA


@320A *, ,THOB PAR DU RTAG TU GDUNG, ,RGYAL POS GSOL PA, BCOM
LDAN 'DAS, 'KHOR BA 'DI SHIN TU SDUG BSNGAL BA LAGS NA BDE LEGS
DANG LDAN

PA GANG LAGS, BCOM LDAN 'DAS KYIS BKA' STZAL PA, MYA NGAN LAS
'DAS PA NI BDE LEGS PHUN SUM TSOGS PA YIN NO, ,RGYAL POS GSOL PA,
JI LTAR BDE LEGS

PHUN SUM TSOGS PA LAGS, BCOM LDAN 'DAS KYIS BKA' STZAL PA, MYA
NGAN 'DAS PA ZHI BA BDE BA'I MCHOG ,RNAM RTOG BDAG TU 'DZIN DANG
NYON MONGS MED, ,NGAN SONG GSUM

SOGS BKRES SKOM GRANG DRE DANG, ,RKYE RGA NA 'CHI LA SOGS SDUG
BSNGAL MED, ,'KHOR BA MI RTAG SDUG BSNGAL GTAN ZAD NAS, ,LAS SU
GZHAN DON 'BA' ZHIG SPYOD BYED CIG

MTHU DANG RDZU 'PHRUL BSAM GYIS MI KHYAB BO, ,DE SKAD CES BKA'
STZAL PA DANG, RGYAL PO GZUGS CAN SNYING PO 'KHOR BA LAS YID
BYUNG NAS RGYAL SRID MCHIL MA'I THAL BA

LTAR BOR TE, MYA NGAN LAS 'DAS PA BSGRUB PA LA GZHOL BAR GYUR TO,
,DE LTAR GYUR PA LA BCOM LDAN 'DAS KYIS BKA' STZAL PA, RGYAL PO
CHEN PO, LEGS SO, ,LEGS

SO; ;RJES THAMS CAD KYI NANG NA GLANG PO CHE'I RJES MCHOG GO ,ME
TOG RNAMS KYI NANG NA PADMA DKAR PO MCHOG GO ,'DU SHES THAMS CAD
KYI NANG NA MI RTAG PA'I 'DU SHES MCHOG


@320B GO ;BSAM PA RNAMS KYI NANG NA 'KHOR BA LAS YID BYUNG BA
MCHOG GO ,RGYAL PO CHEN PO 'KHOR BA LAS YID BYUNG BA LEGS SO,
,SKYO BA SKYES PA LEGS SO, ,CHAGS NA 'KHOR BA

YIN NO, ,MA CHAGS NA MYA NGAN LAS 'DAS PA YIN NO, ,BCOM LDAN 'DAS
KYIS DE SKAD CES BKA' STZAL NAS, RGYAL PO GZUGS CAN SNYING PO LA
SOGS PA THAMS CAD YI RANG STE ,

BCOM LDAN 'DAS KYIS GSUNGS PA LA MNGON PAR BSTOD DO, ,RGYAL PO
GZUGS CAN SNYING PO LA GDAMS PA ZHES BYA BA THEG PA CHEN PO'I MDO
RDZOGS SO,, ,,RGYA GAR GYI

MKHAN PO D'A NA SH'I LA DANG, BANDE YE SHES SDES BSGYUR CING ZHUS
TE GTAN LA PHAB PA,,