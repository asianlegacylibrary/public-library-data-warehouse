@381B RGYA GAR SKAD DU, A'ARYA GANGGO RA PA RI BRI TZTS'A N'A MA MA H'A
Y'A NA S'U TRA, BOD SKAD DU, 'PHAGS PA GANGG'A'I MCHOG GIS ZHUS
PA ZHES BYA BA THEG PA CHEN PO'I MDO, SANGS RGYAS DANG BYANG CHUB
SEMS

DPA' THAMS CAD LA PHYAG 'TSAL LO, ,'DI SKAD BDAG GIS THOS PA'I
DUS GCIG NA, BCOM LDAN 'DAS MNYAN YOD NA RGYAL BU RGYAL BYED KYI
TSAL MGON MED ZAS SBYIN GYI KUN DGA' RA

BA NA BZHUGS TE, DE'I TSE GRONG KHYER CHEN PO MNYAN YOD NA DGE
BSNYEN MA GANGG'A'I MCHOG CES BYA BA ZHIG GNAS SO, ,DE NAS DGE
BSNYEN MA GANGG'A'I MCHOG MNYAN YOD NAS BYUNG NAS, RGYAL

BU RGYAL BYED KYI TSAL MGON MED ZAS SBYIN GYI KUN DGA' RA BA GA
LA BA DER SONG STE PHYIN NAS, BCOM LDAN 'DAS KYI ZHABS LA MGO BOS
PHYAG 'TSAL TE, PHYOGS GCIG TU 'DUG GO ,

PHYOGS GCIG TU 'DUG PA DANG, BCOM LDAN 'DAS KYIS MKHYEN BZHIN DU
DGE BSNYEN MA GANGG'A'I MCHOG LA, GANGG'A'I MCHOG KHYOD DA GZOD
GANG NAS 'ONGS ZHES SMRAS SO, ,GANGG'A'I MCHOG


@382A *, ,GIS GSOL PA, BCOM LDAN 'DAS, GANG ZHIG GIS SPRUL PA LA
SMRAS TE KHYOD DA GZOD GANG NAS 'ONGS ZHES DE SKAD BGYIS NA, JI
SKAD LAN 'DEBS

PAR 'GYUR LAGS, BCOM LDAN 'DAS KYIS BKA' STZAL PA, GANGG'A'I
MCHOG SPRUL PA LA NI 'GRENG BA MED, 'DUG PA MED, NYAL BA MED,
'ONG BA MED, 'GRO BA MED, 'CHI 'PHO

MED, SKYE BA MED NA, 'DI NAS 'ONGS SO ZHES DE CI ZHIG STON PAR
'GYUR, GANGG'A'I MCHOG GIS GSOL PA, BCOM LDAN 'DAS, CI CHOS THAMS
CAD SPRUL PA LTA BU LAGS SAM,

BKA' STZAL PA, GANGG'A'I MCHOG ,DE BZHIN NO, ,GSOL PA, BCOM LDAN
'DAS, GAL TE CHOS THAMS CAD SPRUL PA LTA BU LAGS NA, GANGG'A'I
MCHOG KHYOD DA GZOD GANG NAS

'ONGS ZHES CI'I SLAD DU SMRAS, BCOM LDAN 'DAS KYIS BKA' STZAL PA,
GANGG'A'I MCHOG SPRUL PA NI NGAN SONG DU MI 'GRO ,MTHO RIS SU MI
'GRO ,YONGS SU MYA NGAN LAS 'DAS PAR

MI 'GRO NA, CI GANGG'A'I MCHOG KYANG NGAN SONG DU MI 'GRO ,MTHO
RIS SU MI 'GRO ,YONGS SU MYA NGAN LAS 'DAS PAR MI 'GRO'AM,
GANGG'A'I MCHOG GIS GSOL PA, BCOM LDAN

'DAS, GAL TE BDAG GIS DGE BSNYEN MA GANGG'A'I MCHOG SPRUL PA'I
RANG BZHIN LAS GZHAN LAGS PAR MTHONG NA NI, DGE BSNYEN MA
GANGG'A'I MCHOG ,NGAN SONG DU 'GRO BA'AM,


@382B MTHO RIS SU MCHI BA'AM, YONGS SU MYA NGAN LAS 'DAS PAR MCHI
BA MA LAGS SO, ,ZHES BDAG SPRUL PA DANG BSTUN DU'ANG MI RUNG LAGS
NA, BCOM LDAN 'DAS, BDAG GIS NI

DGE BSNYEN MA GANGG'A'I MCHOG SPRUL PA'I RANG BZHIN NAS GZHAN
LAGS PAR MA MTHONG STE, BCOM LDAN 'DAS, DE LTAR BDAG GIS MA
MTHONG NA, DGE BSNYEN MA GANGG'A'I MCHOG

NGAN SONG DU MCHI BA'AM ,MTHO RIS SU MCHI BA'AM, YONGS SU MYA
NGAN LAS 'DAS PAR 'CHI BA ZHES JI SKAD BSTAN PAR BGYI, BCOM LDAN
'DAS, DE LTA LAGS KYIS KYANG, G-YO

BA DANG, RLOM SEMS DANG, BSKYOD PA DANG, SPROS PA MCHIS NA, JI
LTAR 'DI SNYAM DU BDAG NGAN SONG DU 'GRO BA'AM, MTHO RIS SU 'GRO
BA'AM, YONGS SU MYA NGAN LAS 'DAS PAR

'GRO BA'O SNYAM DU SEMS LAGS TE, BCOM LDAN 'DAS MYA NGAN LAS 'DAS
PA'I DBYINGS NI, NAM YANG NGAN SONG DU MCHI BA'AM, MTHO RIS SU
MCHI BA'AM, YONGS SU MYA NGAN

LAS 'DAS PAR 'GRO BA'O SNYAM DU SEMS LAGS TE, BCOM LDAN 'DAS MYA
NGAN LAS 'DAS PA'I DBYINGS NI NAM YANG NGAN SONG DU MCHI BA'AM,
MTHO RIS SU MCHI BA'AM, YONGS SU

MYA NGAN LAS 'DAS PAR MCHI BA MA LAGS TE, BCOM LDAN 'DAS, DGE
BSNYEN MA GANGG'A'I MCHOG KYANG DE LTA BU'I DBYINGS CAN LAGS SO,
,BCOM LDAN 'DAS KYIS BKA' STZAL PA,


@383A *, ,GANGG'A'I MCHOG KHYOD CI YONGS SU MYA NGAN LAS 'DAS PA
LA YANG DAG PAR MA ZHUGS SAM, GSOL PA, BCOM LDAN 'DAS, SU ZHIG
GIS MI SKYE BA LA

SMRAS TE, KHYOD YONGS SU MYA NGAN LAS 'DAS PA LA MA ZHUGS SAM
ZHES DE SKAD BGYIS NA, JI SKAD LAN 'DEBS PAR 'GYUR LAGS, BCOM
LDAN 'DAS KYIS BKA' STZAL PA,

GANGG'A'I MCHOG ,MI SKYE BA ZHES BYA BA NI MYA NGAN LAS 'DAS PA'I
TSIG BLA DVAGS YIN NA, DE NI CI ZHIG LAN 'DEBS PAR 'GYUR,
GANGG'A'I MCHOG GIS GSOL PA, BCOM LDAN 'DAS,

CI CHOS THAMS CAD MYA NGAN LAS 'DAS PA DANG MTSUNGS PA LAGS SAM,
BKA' STZAL PA, GANGG'A'I MCHOG, DE DE BZHIN TE, CHOS THAMS CAD NI
MYA NGAN LAS 'DAS PA DANG MTSUNGS

SO; ;GSOL PA, BCOM LDAN 'DAS, GAL TE CHOS THAMS CAD MYA NGAN LAS
'DAS PA DANG MTSUNGS PA LAGS NA, GANGG'A'I MCHOG KHYOD YONGS SU
MYA NGAN LAS 'DAS PA LA YANG

DAG PAR MA ZHUGS SAM ZHES DA CI ZHIG SMRA STE, BCOM LDAN 'DAS, SU
ZHIG GIS SPRUL PA LA SMRAS TE, KHYOD YONGS SU MYA NGAN LAS 'DAS
PA LA YANG DAG PAR MA ZHUGS

SAM ZHES DE SKAD CES BGYIS NA, JI SKAD LAN 'DEBS PAR 'GYUR LAGS,
BCOM LDAN 'DAS KYIS BKA' STZAL PA, GANGG'A'I MCHOG ,DRI BA 'DI NI
DMIGS PA MED PA'O, ,GSOL


@383B PA; CI BCOM LDAN 'DAS KYIS DMIGS PA DANG BCAS PA'I SMRA BAS
SMRAS LAGS SAM, BKA' STZAL PA, GANGG'A'I MCHOG ,DRI BA 'DI NI
DMIGS PA MED MOD KYI, 'ON KYANG 'KHOR

'DI NA RIGS KYI BU'AM, RIGS KYI BU MO 'DUL BA DAG YOD DE, DE DAG
GIS DON CHEN POR 'GYUR BAS DRIS SO, ,DE CI'I PHYIR ZHE NA,
GANGG'A'I MCHOG ,DE BZHIN GSHEGS PAS NI

CHOS NYID CES BYA BA YANG MNGON PAR RDZOGS PAR SANGS MA RGYAS NA,
GANG DE LAS BYUNG BA'I CHOS YONGS SU MYA NGAN LAS 'DAS PA LA GNAS
PA LTA GA LA ZHIG YOD, GSOL PA, GAL

TE BCOM LDAN 'DAS KYIS CHOS NYID CES BGYI BA YANG MNGON PAR
RDZOGS PAR SANGS MA RGYAS TE, DE LAS BYUNG BA'I CHOS LTA GA LA
ZHIG MCHIS PAR GYUR NA, BCOM LDAN 'DAS KYIS BYANG

CHUB KYI SLAD DU JI LTAR DGE BA'I RTZA BA YANG DAG PAR BSGRUBS
LAGS, BCOM LDAN 'DAS KYIS BKA' STZAL PA, GANGG'A'I MCHOG ,GANG
DMIGS PA DE NI DGE BA'I RTZA BA MA YIN TE, BYANG CHUB

SEMS DPA' DGE BA'I RTZA BA DE NI GANG GI TSE, YANG DAG PAR SGRUB
PA DE'I TSE YANG BSAM GYIS MI KHYAB PA NYID MI 'DOR RO, ,GANG GI
TSE YANG DAG PAR MI SGRUB PA DE'I TSE YANG BSAM GYIS MI

KHYAB PA NYID MI 'DOR RO, ,GSOL PA, BCOM LDAN 'DAS, BSAM GYIS MI
KHYAB PA LA BSAM GYIS MI KHYAB PA ZHES BGYI BA, CI'I SLAD DU BSAM
GYIS MI KHYAB PA LA BSAM GYIS MI KHYAB PA


@384A *, ,ZHES BGYI, BCOM LDAN 'DAS KYIS BKA' STZAL PA, GANGG'A'I
MCHOG ,CHOS 'DI NI SEMS PAS THOB PAR BYA BA MA YIN TE, SEMS PAS
THOB PAR BYA

BAR MI NUS SO, ,DE CI'I PHYIR ZHE NA, 'DI LTAR 'DI NI SEMS NYID
KYANG MI DMIGS NA, GANG SEMS LAS RAB TU BYUNG BA'I CHOS LTA GA LA
YOD, GANGG'A'I MCHOG ,SEMS MI DMIGS PA

NI BSAM GYIS MI KHYAB PA'I RGYUD CES BYA'O, ,BSAM GYIS MI KHYAB
PA'I RGYUD GANG YIN PA DE NI THOB PA MA YIN, MNGON PAR RTOGS PA
MA YIN, SHES PA MA YIN, MNGON SUM DU BYAS

PA MA YIN TE, DE NI THOB PAR BYA BA MA YIN, KUN NAS NYON MONGS PA
MA YIN, RNAM PAR BYANG BA MA YIN NO, ,DE CI'I PHYIR ZHE NA,
GANGG'A'I MCHOG ,'DI LTAR DE BZHIN GSHEGS PAS

NI CHOS THAMS CAD NAM MKHA' LTAR NGES PAR THUGS SU CHUD DE,
GANGG'A'I MCHOG ,CHOS THAMS CAD NAM MKHA' DANG MTSUNGS PA GNYEN
PO MED PA'O, ,GSOL PA, BCOM LDAN 'DAS,

GAL TE CHOS THAMS CAD NAM MKHA' DANG MTSUNGS PA GNYEN PO MA MCHIS
PA LAGS NA, BCOM LDAN 'DAS KYIS GZUGS ZHES BTAGS PA DANG, TSOR BA
DANG, 'DU SHES DANG, 'DU

BYED RNAMS DANG, RNAM PAR SHES PA ZHES BTAGS PA DANG, PHUNG PO
RNAMS DANG, KHAMS RNAMS DANG, SKYE MCHED RNAMS DANG, RTEN CING
'BREL PAR 'BYUNG BA DANG, ZAG PA DANG


@384B BCAS PA DANG, ZAG PA MA MCHIS PA DANG, KUN NAS NYON MONGS
PA DANG, RNAM PAR BYANG BA DANG, 'KHOR BA DANG, MYA NGAN LAS 'DAS
PA ZHES BTAGS PA JI LTA BU LAGS, BCOM LDAN

'DAS KYIS BKA' STZAL PA, GANGG'A'I MCHOG ,'DI LTA STE, DPER NA,
BDAG BDAG CES 'DOGS KYANG BDAG GANG YANG MI DMIGS PA DE BZHIN DU
GANGG'A'I MCHOG NGAS, GZUGS ZHES

BTAGS TE, GZUGS GANG YANG MI DMIGS SO, ,DE BZHIN DU NGAS TSOR BA
DANG, 'DU SHES DANG, 'DU BYED RNAMS DANG, RNAM PAR SHES PA ZHES
BTAGS TE, RNAM PAR SHES PA GANG YANG

MI DMIGS SO, ,PHUNG PO RNAMS DANG, KHAMS RNAMS DANG, SKYE MCHED
RNAMS DANG, RTEN CING 'BREL PAR 'BYUNG BA DANG, ZAG PA DANG BCAS
PA DANG, ZAG PA MED PA DANG, KUN NAS

NYON MONGS PA DANG, RNAM PAR BYANG BA DANG, 'KHOR BA DANG, MYA
NGAN LAS 'DAS PA ZHES BYA BAR YANG NGAS BTAGS TE, MYA NGAN LAS
'DAS PA GANG YANG MI DMIGS SO, ,GANGG'A'I MCHOG

'DI LTA STE, DPER NA, SMIG RGYU RNAMS LA NI CHU YONG MED DE, MI
DMIGS SO, ,GANGG'A'I MCHOG ,DE BZHIN DU NGAS GZUGS ZHES BYA BAR
BTAGS KYANG, GZUGS GANG YANG MI DMIGS

SO; ;NGAS TSOR BA DANG, 'DU SHES DANG, 'DU BYED RNAMS DANG, RNAM
PAR SHES PA ZHES BYA BAR BTAGS KYANG, RNAM PAR SHES PA GANG YANG
MI DMIGS SO, ,PHUNG PO RNAMS DANG, KHAMS


@385A *, ,RNAMS DANG, SKYE MCHED RNAMS DANG, RTEN CING 'BREL PAR
'BYUNG BA DANG, ZAG PA DANG BCAS PA DANG, ZAG PA MED PA DANG, KUN
NAS NYON MONGS

PA DANG, RNAM PAR BYANG BA DANG, 'KHOR BA DANG, MYA NGAN LAS 'DAS
PA ZHES BYA BAR NGAS BTAGS KYANG, DON DAM PAR NA DE DAG THAMS CAD
MED CING MI DMIGS SO, ,GANGG'A'I

MCHOG ,GANG CHOS LA MCHOG TU 'DZIN PA MED PAR TSANGS PAR SPYAD PA
SPYOD PA DE LTA BU NI LEGS PAR GSUNGS PA'I CHOS 'DUL BA LA TSANGS
PAR SPYOD PA LA GNAS PA YIN NO,,

GANGG'A'I MCHOG ,MNGON PA'I NGA RGYAL CAN GNAS LA DMIGS NAS,
TSANGS PA SPYAD PA SPYOD PAR DE DAG GI TSANGS PAR SPYOD PA DE NI
YONGS SU MA DAG PA'O, ,ZHES NGA SMRA'O, ,GANG

DAG TSANGS PAR SPYOD PA YONGS SU MA DAG PA DE DAG NI ZAB MO RGYUD
CHAD PA'I CHOS 'DI LTA BU 'DI THOS NA, DNGANGS SKRAG PAR 'GYUR
TE, DE DAG SKYE BA DANG, RGA BA DANG, NA BA DANG

'CHI BA DANG, MYA NGAN DANG, SMRE SNGAGS 'DON PA DANG, SDUG
BSNGAL BA DANG, YID MI BDE BA DANG, 'KHRUG PA RNAMS LAS YONGS SU
MI 'GROL TE, DE DAG NI SDUG BSNGAL GYI

BSKAL PA CAN DU 'GYUR RO, ,ZHES NGA SMRA'O, ,GANGG'A'I MCHOG ,DA
LTAR RAM, NGA 'DAS PA'I PHYI NA YANG RUNG STE ,GANG DAG ZAB MO
RGYUD CHAD PA 'DI LTA BU'I CHOS STON PA DE DAG LA MI


@385B GTI MUG PA DAG GSOD PA PO'I 'DU SHES BSKYED PAR 'GYUR TE,
DE LTAR MI GTI MUG PA DE DAG LOG PAR ZIN PAS BSAD PA'I ZHE SDANG
BSKYED NAS, NGAN SONG DU 'GRO BAR 'GYUR RO, ,

GANGG'A'I MCHOG GIS GSOL PA, BCOM LDAN 'DAS, RGYUD CHAD PA, RGYUD
CHAD PA ZHES BGYI BA, CI'I SLAD DU NA RGYUD CHAD PA ZHES BGYI,
BCOM LDAN 'DAS KYIS BKA' STZAL PA, GANGG'A'I

MCHOG ,CHOS 'DI NI RGYUD BCAD PA'AM, DBYE PA'AM, RNAM PAR GZHIG
GA PA MA YIN TE, DE'I PHYIR RGYUD CHAD PA ZHES BYA STE, 'DI NI
YANG DAG PA'I MTHA' ZHES BYA, BSAM GYIS MI

KHYAB PA'I RGYUD CES BYA'O, ,DE NAS BCOM LDAN 'DAS KYIS DE'I TSE
'DZUM PA MDZAD DO, ,DE NAS BCOM LDAN 'DAS KYI ZHAL GYI SGO NAS,
'OD ZER KHA DOG SNA TSOGS KHA DOG DU MA 'DI LTA STE, SNGON

PO DANG, SER PO DANG, DMAR PO DANG, DKAR PO DANG, BTZOD KA DANG,
SHEL DANG, DNGUL GYI KHA DOG LTA BU DAG BYUNG NAS, DE DAG GIS
'JIG RTEN GYI KHAMS MTHA' YAS MU MED PA DAG

SNANG BAR BYAS TE, 'OD KYIS KHYAB PAR BYAS NAS TSANGS PA'I 'JIG
RTEN GYI BAR DU MNGON PAR BYUNG STE, SLAR LOG NAS BCOM LDAN 'DAS
KYI ZHAL GYI SGOR NUB BO, ,DE NAS TSE DANG LDAN PA

KUN DGA' BOS BLA GOS PHRAG PA GCIG TU GZAR TE, PUS MO G-YAS PA'I
LHA NGA SA LA BTZUGS NAS, BCOM LDAN 'DAS GA LA BA DE LOGS SU THAL
MO SBYAR BA BTUD DE, BCOM LDAN


@386A *, ,'DAS LA 'DI SKAD CES GSOL TO, ,BCOM LDAN 'DAS, DE BZHIN
GSHEGS PA RNAMS NI RGYU MA MCHIS PAR 'DZUM PAR MI MDZAD NA, 'DZUM
PAR MDZAD

PA'I RGYU GANG LAGS, RKYEN GANG LAGS, BCOM LDAN 'DAS KYIS BKA'
STZAL PA, KUN DGA' BO, NGAS MNGON PAR SHES TE, SA PHYOGS 'DI NYID
DU DE BZHIN GSHEGS PA STONG

GIS, GANGG'A'I MCHOG CES BYA BA KHO NA'I DGE BSNYEN MA SHA STAG
LAS BRTZAMS TE, CHOS KYI RNAM GRANGS 'DI BSHAD DO, ,DGE BSNYEN MA
DE DAG THAMS CAD NI RAB TU BYUNG NAS, PHUNG

PO LHAG MA MED PA'I MYA NGAN LAS 'DAS PA'I DBYINGS SU YONGS SU
MYA NGAN LAS 'DAS SO, ,DE NAS BCOM LDAN 'DAS LA TSE DANG LDAN PA
KUN DGA' BOS 'DI SKAD CES GSOL TO, ,

BCOM LDAN 'DAS, CHOS KYI RNAM GRANGS 'DI'I MING CI LAGS, 'DI JI
LTAR GZUNG BAR BGYI, BCOM LDAN 'DAS KYIS BKA' STZAL PA, KUN DGA'
BO, CHOS KYI RNAM GRANGS 'DI'I

MING NI DRI MA MED PA ZHES BYA STE, 'DI NI DRI MA MED PA ZHES BYA
BAR GZUNG ZHIG ,CHOS KYI RNAM GRANGS 'DI BSTAN PA NA, DGE SLONG
BDUN BRGYA DANG, DGE SLONG MA BZHI BRGYA LEN PA

MED PAR ZAG PA RNAMS LAS SEMS RNAM PAR GROL LO, ,DE NAS 'DOD PA
NA SPYOD PA DANG, GZUGS NA SPYOD PA'I LHA'I BU RNAMS KYIS LHA'I
ME TOG RNAMS DANG, TZANDAN GYI


@386B PHYE MA RNAMS MNGON PAR SPRUL TE, BCOM LDAN 'DAS LA GTOR
NAS TSIG 'DI SKAD CES, 'DI LTAR GRONG KHYER MNYAN YOD NA, DGE
BSNYEN MA 'DI LTA BU GNAS LA, DE DE BZHIN GSHEGS PA DANG

LHAN CIG SMRA YANG, DE'I LUS NGAL BAR YANG MI 'GYUR BA DANG, JI
LTAR YANG GANGG'A'I MCHOG 'DI SNGON GYI RGYAL BA LA LHAG PAR BYA
BA BYAS SHING, DGE BA'I RTZA BA BSKYED PA DANG, YUN RING

PO NAS DGE BA SPYAD PA DANG, YUN RING PO NAS TSANGS PAR SPYAD PA
DANG, SANGS RGYAS MANG PO LA BSNYEN BKUR BYAS PA 'DI NI NGO MTSAR
TO, ,ZHES SMRAS SO, ,BCOM LDAN 'DAS KYIS

BKA' STZAL PA, LHA'I BU DAG ,DE DE BZHIN TE, 'DI NI SNGON GYI
RGYAL BA LA LHAG PAR BYA BA BYAS PAS DGE BA'I RTZA BA BSKYED PA,
YUN RING PO TSANGS PAR SPYAD PA LA GNAS PA'O, ,BCOM

LDAN 'DAS KYIS DE SKAD CES BKA' STZAL NAS, DGE BSNYEN MA
GANGG'A'I MCHOG DANG, LHA DANG, MI DANG, LHA MA YIN DANG, DRI ZAR
BCAS PA'I 'JIG RTEN YI RANGS TE, BCOM

LDAN 'DAS KYIS GSUNGS PA LA MNGON PAR BSTOD DO, ,'PHAGS PA DKON
MCHOG BRTZEGS PA CHEN PO'I CHOS KYI RNAM GRANGS LE'U STONG PHRAG
BRGYA PA LAS, 'PHAGS PA

GANGG'A'I MCHOG GIS ZHUS PA'I LE'U ZHES BYA BA STE, 'DUS PA SUM
CU RTZA GCIG PA RDZOGS SO,, ,,RGYA GAR GYI MKHAN PO JI NA MI TRA
DANG, D'A NA SH'I LA DANG, ZHU CHEN GYI


@387A *, ,LO TZTSA BA BAN DE YE SHES SDES BSGYUR CING ZHUS TE,
SKAD GSAR BCAD KYIS KYANG BCOS NAS GTAN LA PHAB PA,, 
