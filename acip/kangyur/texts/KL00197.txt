@428B ,,RGYA GAR SKAD DU, A'A RYA AA MRi TA BY'A HA RAN N'A MA MA H'A
Y'A NA S'U TRA, BOD SKAD DU, 'PHAGS PA BDUD RTZI

BRJOD PA ZHES BYA BA THEG PA CHEN PO'I MDO, SANGS RGYAS DANG,
BYANG CHUB SEMS DPA' THAMS CAD LA PHYAG 'TSAL LO, ,'DI SKAD BDAG
GIS THOS PA DUS GCIG NA, BCOM

LDAN 'DAS RGYAL PO'I KHAB NA 'OD MA'I TSAL BYA KA LANDA KA GNAS
PA NA DGE SLONG LNGA BRGYA THAM PA'I DGE 'DUN CHEN PO DANG THABS
GCIG TU BZHUGS TE, BYANG CHUB SEMS DPA'

BDUN KHRI NYIS STONG GI BYANG CHUB SEMS DPA'I DGE 'DUN CHEN PO
DANG YANG THABS GCIG GO ,DE'I TSE BYANG CHUB SEMS DPA' SEMS DPA'
CHEN PO BYAMS PA ZHES BYA BA

'KHOR DE NYID DU 'DUS PAR GYUR TE 'DUG GO ,DE NAS BYANG CHUB SEMS
DPA' SEMS DPA' CHEN PO BYAMS PA STAN LAS LANGS TE BLA GOS PHRAG
PA GCIG TU GZAR NAS PUS MO

G-YAS PA'I LHA NGAS LA BTZUGS TE, BCOM LDAN 'DAS GA LA BA DE LOGS
SU THAL MO SBYAR BA BTUD NAS, BCOM LDAN 'DAS LA 'DI SKAD CES GSOL
TO, ,GAL TE

ZHUS NAS ZHU BA LUNG BSTAN PA'I SLAD DU BDAG LA SKABS DBYE BAR
GNANG NA, BCOM LDAN 'DAS DE BZHIN GSHEGS PA DGRA BCOM PA YANG DAG
PAR RDZOGS PA'I SANGS


@429A *, ,RGYAS LA BDAG PHYOGS 'GA' ZHIG ZHU BAR 'TSAL LO, ,BCOM
LDAN 'DAS KYIS BKA' STZAL PA, BYAMS PA, DE BZHIN GSHEGS PA KHYOD

LA RTAG TU SKABS PHYE YI, BYAMS PA, KHYOD CI DANG, CI 'DOD PA DE
BZHIN GSHEGS PA DGRA BCOM PA YANG DAG PAR RDZOGS PA'I SANGS RGYAS
LA DRIS SHIG DANG, DRIS PA DE

DANG; DE'I LUNG BSTAN PAS NGAS KHYOD KYI SEMS RANGS PAR BYA'O,
,DE SKAD CES BKA' STZAL PA DANG, BCOM LDAN 'DAS LA BYANG CHUB
SEMS DPA' SEMS DPA' CHEN PO BYAMS

PAS 'DI SKAD CES GSOL TO, ,BCOM LDAN 'DAS, BYANG CHUB SEMS DPA'
SEMS DPA' CHEN PO RNAMS CHOS DU DAG DANG LDAN NA BDUD KYI RIS
THAMS CAD KYI SA BGEGS

BGYID PAR MI 'GYUR BA DANG, BDUD KYI 'KHOR THAMS CAD KYIS 'DA'
BAR BGYI BA MA LAGS PA DANG, SEMS CAN RNAMS LA SNYING BRTZE BA'I
SLAD DU TSE RING DU SKYONG BAR

BGYID PA DANG, MYUR DU BLA NA MED PA YANG DAG PAR RDZOGS PA'I
BYANG CHUB MNGON PAR RDZOGS PAR 'TSANG RGYA BAR 'GYUR LAGS, DE
NAS BCOM LDAN 'DAS KYIS BYANG CHUB

SEMS DPA' SEMS DPA' CHEN PO BYAMS PA LA LEGS SO ZHES BYA BA BYIN
TE, BYAMS PA, LEGS SO, ,LEGS SO, ,BYAMS PA, KHYOD SKYE BO MANG PO
LA PHAN PA'I PHYIR ZHUGS


@429B TE; SKYE BO MANG PO LA BDE BA DANG, 'JIG RTEN LA SNYING
BRTZE BA DANG; LHA DANG, MI RNAMS KYI SKYE BO PHAL PO CHE'I DON
DANG, PHAN PA DANG, BDE BA'I PHYIR DE BZHIN GSHEGS PA DGRA BCOM
PA

YANG DAG PAR RDZOGS PA'I SANGS RGYAS LA DON 'DI 'DRI BAR SEMS PA
KHYOD YANG LEGS SO, ,DE'I PHYIR BYAMS PA KHYOD LEGS PAR RAB TU
NYON LA YID LA ZUNGS SHIG DANG NGAS

BSHAD DO, ,BYANG CHUB SEMS DPA' SEMS DPA' CHEN PO BYAMS PAS DE
LTAR 'TSAL LO ZHES GSOL TE, BCOM LDAN 'DAS KYI LTAR NYAN PA DANG,
BCOM LDAN 'DAS KYIS

DE LA 'DI SKAD CES BKA' STZAL TO, ,BYAMS PA, BYANG CHUB SEMS DPA'
SEMS DPA' CHEN PO RNAMS CHOS LNGA DANG LDAN NA BDUD KYI RIS THAMS
CAD KYI BGEGS BYA BAR MI 'GYUR

BA DANG, BDUD KYI 'KHOR THAMS CAD KYIS 'DA' BAR BYA BA MA YIN PA
DANG, SEMS CAN LA SNYING BRTZE BA'I PHYIR TSE RING DU SKYONG BAR
BYED PA DANG, MYUR DU BLA NA MED PA YANG DAG PAR

RDZOGS PA'I BYANG CHUB MNGON PAR RDZOGS PAR 'TSANG RGYA BAR 'GYUR
RO, ,LNGA PO DAG GANG ZHE NA, 'DI LTA STE, RGYUN MI 'CHAD PAR
CHOS SBYIN PA DANG, RGYUN MI 'CHAD PAR SEMS

CAN THAMS CAD LA MI 'JIGS PA SBYIN PA DANG, RGYUN MI 'CHAD PAR
BYAMS PA CHEN PO DANG, SNYING RJE CHEN PO DANG, DGA' BA CHEN PO
DANG, BTANG SNYOMS CHEN PO BSGOM PA


@430A *, ,DANG; RGYUN MI 'CHAD PAR MCHOD RTEN RNYING PA BCOS PA
DANG, RGYUN MI 'CHAD PAR SEMS CAN THAMS CAD BYANG CHUB KYI SEMS
LA MOS PAR BYA BA STE, BYAMS

PA; BYANG CHUB SEMS DPA' SEMS DPA' CHEN PO RNAMS CHOS LNGA PO DE
DAG DANG LDAN NA BDUD KYI RIS THAMS CAD KYIS BGEGS BYA BAR MI
'GYUR BA DANG, BDUD KYI 'KHOR

THAMS CAD KYIS 'DA' BAR BYA BA MA YIN PA DANG, SEMS CAN RNAMS LA
SNYING BRTZE BA'I PHYIR TSE RING DU SKYONG BAR BYED PA DANG, MYUR
DU BLA NA MED PA YANG DAG PAR RDZOGS PA'I

BYANG CHUB MNGON PAR RDZOGS PAR 'TSANG RGYA BAR 'GYUR RO, ,BCOM
LDAN 'DAS KYIS CHOS LNGA BSTAN PA 'DI BSHAD PA NA DGE SLONG LNGA
STONG NI LEN PA MED PA ZAG PA RNAMS LAS

SEMS RNAM PAR GROL LO, ,BYANG CHUB SEMS DPA' BDUN KHRI NYIS STONG
NI MI SKYE BA'I CHOS LA BZOD PA THOB PAR GYUR TO, ,LHA'I BU
BRGYAD KHRI BZHI STONG NI CHOS RNAMS LA

CHOS KYI MIG RDUL MED CING DRI MA DANG BRAL BA NYON MONGS PA MED
PA RNAM PAR DAG GO ,DE NAS BCOM LDAN 'DAS LA BYANG CHUB SEMS DPA'
SEMS DPA' CHEN PO BYAMS PAS

'DI SKAD CES GSOL TO, ,BCOM LDAN 'DAS, BDAG SPOBS LAGS SO, ,BDE
BAR GSHEGS PA, BDAG SPOBS LAGS SO, ,BCOM LDAN 'DAS KYIS BKA'
STZAL PA, RIGS


@430B KYI BU; DA DE'I DUS LA BAB PAR SHES NA'O, ,DE NAS BYANG
CHUB SEMS DPA' SEMS DPA' CHEN PO BYAMS PA, BCOM LDAN 'DAS KYIS
GNANG BA DE'I TSE STAN LAS LANGS TE BLA GOS

PHRAG PA GCIG TU GZAR NAS PUS MO G-YAS PA'I LHA NGA SA LA BTZUGS
TE, BCOM LDAN 'DAS GA LA BA DE LOGS SU THAL MO SBYAR BA BTUD NAS
BCOM LDAN 'DAS LA 'DI SKAD

CES GSOL TO, ,SEMS CAN 'DOD CHAGS DANG, ZHE SDANG DANG, GTI MUG
THAMS CAD KYI BRO NAD CAN, LTA BA THAMS CAD KYI RAB RIB DANG,
LING TOG GI MUN PAS BSGRIBS PA THAMS

CAD KYIS NYON MONGS PA THAMS CAD KYI BRO NAD GSO BA DANG, CHOS
KYI MIG BLA NA MED PA YONGS SU SBYANG BA'I SLAD DU, BCOM LDAN
'DAS, CHOS KYI RNAM GRANGS BSTAN PA 'DI NI AA

LA LA RMAD DU BYUNG BA CHEN PO LAGS SO, ,BCOM LDAN 'DAS, CHOS KYI
RNAM GRANGS BSTAN PA 'DI NI AA LA LA BDUD RTZI CHEN PO LAGS SO,
,BCOM LDAN 'DAS, CHOS KYI RNAM

GRANGS BSTAN PA 'DI NI AA LA LA SMAN PA'I RGYAL PO CHEN PO LTA BU
LAGS SO, ,THA NA DUD 'GRO'I SKYE GNAS SU SKYES PA'ANG RUNG STE,
GANG DAG GI RNA LAM DU CHOS KYI RNAM GRANGS

'DI GRAG PAR GYUR PA DE DAG NI DGE BA'I RTZA BA CHEN PO'I TSOGS
BSAGS PA DAG STE, SEMS CAN THAMS CAD LAS KHYAD PAR DU 'PHAGS PA
LAGS, SANGS RGYAS THAMS CAD LA


@431A *, ,LTA BA DANG LDAN PA LAGS, SKYE BO MANG PO LA LHAG PAR
BGYI BA BGYIS PA LAGS, DGE BA'I RTZA BA BSKRUN PA LAGS SO, ,DE
DAG LAS KYI SGRIB PA DE YONGS

SU DAG NAS DUD 'GRO'I YUL DE LAS YONGS SU THAR TE MI'I LUS THOB
PAR 'GYUR ZHING, THOB NAS KYANG TSE RABS SNGA MA DRAN TE, DE
BZHIN GSHEGS PA'I BSTAN PA LA DAD PA

RNYED NAS SANGS RGYAS KYI ZHING GANG DANG GANG DU SKYE BAR 'TSAL
BA DE DANG, DER SKYE BAR 'GYUR NA, MIR GYUR NAS THOS PA RNAMS LTA
SMOS KYANG CI 'TSAL, BCOM LDAN 'DAS, CHOS

KYI RNAM GRANGS 'DI THOS PA DE NI 'DI LTAR SEMS CAN RNAMS KYI DON
CHEN PO LAGS SO, ,BCOM LDAN 'DAS, GANG DAG CHOS KYI RNAM GRANGS
'DI THOS PA'I SEMS CAN DE

DAG NI BLA NA MED PA YANG DAG PAR RDZOGS PA'I BYANG CHUB LA NGES
PA'I TSOGS LA GNAS PAR 'GYUR BA LAGS TE, BTZUN PA BCOM LDAN 'DAS
, DE DAG NI DE BZHIN

GSHEGS PA DGRA BCOM PA YANG DAG PAR RDZOGS PA'I SANGS RGYAS RNAMS
KYIS YONGS SU BZUNG BAS MYUR DU BLA NA MED PA YANG DAG PAR RDZOGS
PA'I BYANG CHUB MNGON

PAR RDZOGS PAR 'TSANG RGYA BAR 'GYUR BA LAGS SO, ,BCOM LDAN 'DAS
KYIS BKA' STZAL PA, BYAMS PA, LEGS SO, ,LEGS SO, ,BYAMS PA, KHYOD
KYIS JI SKAD


@431B SMRAS PA DE NI DE BZHIN NO, ,DE NI BDEN NO, ,DE NI KHO
NA'O, ,DE NI MA NOR BA'O, ,GANG DAG CHOS KYI RNAM GRANGS 'DI THE
TSOM DANG BCAS PAS THOS PA'I SEMS CAN DE DAG KYANG

DGE BA'I RTZA BA CHUNG NGU DANG LDAN PA MA YIN NA, GANG DAG THE
TSOM MED PAR NYAN PA DANG, 'DZIN PA DANG, 'CHANG BA DANG, KLOG PA
DANG, KUN CHUB PAR BYED PA DANG, RGYA CHER

YANG DAG PAR STON PA LTA SMOS KYANG CI DGOS, MDO SDE 'DZIN PA DE
LTA BU DE DAG LA BDUD KYI LAS 'BYUNG BAR MI 'GYUR RO, ,DE DAG LA
'DOD CHAGS DANG, ZHE SDANG DANG, GTI

MUG DANG, NGA RGYAL DANG, SER SNA DANG, KHRO BA DANG, GNOD SEMS
KYIS GNOD PAR MI 'GYUR RO, ,DE'I LUS LA RIMS NAD DAM, NAD 'BYUNG
BAR MI 'GYUR RO, ,

YUL GANG NA MDO SDE 'DI LTA BU 'DZIN PA DANG, CHOS SMRA BA GNAS
PA'AM, CHOS KYI RNAM GRANGS 'DI GLEGS BAM DU BRIS TE YOD PA'I YUL
DER NAD DANG, YAMS KYI

NAD DANG, GNOD PA DANG, 'GO BA'I NAD DANG, 'KHRUG PA THAMS CAD
RAB TU ZHI BAR 'GYUR RO, ,DE NAS BCOM LDAN 'DAS LA BYANG CHUB
SEMS DPA' SEMS

DPA' CHEN PO BYAMS PAS 'DI SKAD CES GSOL TO, ,BCOM LDAN 'DAS,
SLAD MA'I TSE SLAD MA'I DUS LNGA BRGYA PA THA MA LA DAM PA'I CHOS
'JIG PAR 'GYUR BA'I DUS LA BAB CING


@432A *, ,SANGS RGYAS KYI BYANG CHUB 'JIG PAR 'GYUR BA 'JIGS PA
CHEN POS 'JIG PA'I DUS LA BAB PA NA BDAG GIS CHOS KYI RNAM GRANGS
'DI SKYES BU DAM PA DE

DAG LA RAB TU BSTAN PAR BGYI'O, ,DE DAG LA GZI BYIN STZAL BAR
BGYI'O, ,YUL GANG NA MDO SDE 'DI 'DZIN PA DE LTA BU DAG GNAS PA'I
YUL DER BDAG GIS DUS MA LAGS

PA'I BSER MA DANG, DGUNG CHAR DANG, MU GE DANG, BRO NAD YANG BA
DANG, MI NGAS DANG, YAMS KYI NAD DANG, 'GO BA'I NAD DANG, GNOD PA
DANG, 'KHRUG PA

THAMS CAD RAB TU ZHI PAR BGYI'O, ,YUL GANG NA CHOS KYI RNAM
GRANGS 'DI 'CHANG BA DANG, GLEGS BAM DU BGYIS PA'AM, RGYAL MTSAN
GYI RTZE MOR BTAGS PA

LA MCHOD PA BGYID PA'I YUL DER BDAG GIS BYIN GYI RLABS KYIS PHA
ROL GYI DMAG TSOGS THAMS CAD DANG, CHOM RKUN DANG, SRIN PO DANG,
MKHA' 'GRO MA'I

YA NGA BA THAMS CAD RAB TU ZHI BAR 'GYUR RO, ,GANG DAG NA CHOS
SMRA BA 'DI LTA BU DANG, MDO SDE 'DI 'CHANG BA'I YUL DER BDAG GIS
LO TOG DANG, NOR DANG,

'BRU DANG, ME TOG DANG, LO MA DANG, 'BRAS BU THAMS CAD PHUN SUM
TSOGS PA DANG, BDE BA THAMS CAD 'BYUNG BAR BYIN GYIS BRLAB PAR
BGYI'O, ,BCOM LDAN


@432B 'DAS KYIS BKA' STZAL PA, BYAMS PA, KHYOD SEMS CAN THAMS CAD
KYI DON GYI PHYIR DANG, DE BZHIN GSHEGS PA'I DAM PA'I CHOS YONGS
SU GZUNG BA'I PHYIR DANG, DE BZHIN

GSHEGS PA'I CHOS KYI TSUL YONGS SU BSKYANG BA'I PHYIR GO CHA CHEN
PO BGOS TE SENG GE'I SGRA BSGRAGS PA LEGS SO, ,LEGS SO, ,CHOS KYI
RNAM GRANGS 'DI KHYOD LA YONGS SU

GTAD KYI PHYI MA'I TSE, PHYI MA'I DUS LNGA BRGYA THA MA LA DAM
PA'I CHOS NUB PA'I DUS LA BAB CING SANGS RGYAS KYI BYANG CHUB
'JIG PAR 'GYUR LA, 'JIGS PA CHEN POS 'JIG PA'I

DUS LA BAB PA'I TSE KHYOD KYIS CHOS KYI RNAM GRANGS 'DI SEMS CAN
THAMS CAD LA BSTAN PAR BYA'O, ,RAB TU BSGRAG PAR BYA'O, ,SKYES BU
DAM PA DE DAG GIS MOS PA BSKYED

PAR BYA'O, ,DON DAM PA'I CHOS NYID TSAD MAR BYAS LA MNGON PAR
BRTZON PAS LAS GZHAN MI BYA BAR RAB TU BSGRAG PAR BYA'O, ,DON DAM
PA'I CHOS NYID KHO NA LAS BRTZAMS

TE DBANG DU BYAS LA BSTAN PAR BYA'O, ,CI NAS KYANG SKYES BU DAM
PA DE DAG GIS CHOS KYI RNAM GRANGS 'DI JI LTA BA BZHIN DU PHYIN
CI MA LOG PAR DON RTOGS PAR 'GYUR BA DE

LTAR BSTAN PAR BYA'O, ,BYANG CHUB SEMS DPA' BYAMS PAS GSOL PA,
BCOM LDAN 'DAS, DE LTAR 'TSAL LO, ,DE NAS DBANG PO DANG BCAS PA'I
LHA RNAMS DANG,


@433A *, ,TSANGS PA DANG BCAS PA'I LHA RNAMS DANG, SKYE DGU'I
BDAG PO DANG BCAS PA RNAMS KYIS CHOS KYI RNAM GRANGS 'DI MJUG TU
PHYIN PA'I DUS LA BAB PAR SHES NAS,

BCOM LDAN 'DAS DANG, BYANG CHUB SEMS DPA' SEMS DPA' CHEN PO BYAMS
PA LA LHA'I ME TOG DANG, BDUG PA DANG, SPOS DANG, ME TOG PHRENG
DANG, BYUG PA DANG, PHYE MA DANG,

GOS DANG, GDUGS DANG, RGYAL MTSAN DANG, BA DAN DAG GIS MCHOD NAS,
'DI SKAD CES, BCOM LDAN 'DAS, GANG GIS SEMS CAN DPAG TU MA MCHIS
PA RNAMS KYI DON BGYI BA

CHOS KYI RNAM GRANGS 'DI NI AA LA LA BDUD RTZI BRJOD PA LAGS SO
ZHES SMRAS SO, ,DE NAS BCOM LDAN 'DAS KYIS TSE DANG LDAN PA KUN
DGA' BO LA BKA' STZAL PA, KUN DGA'

BO; CHOS KYI RNAM GRANGS 'DI LTA BU THOS PAR DKA' YI, ,KHYOD KYIS
CHOS KYI RNAM GRANGS 'DI ZUNGS SHIG , YI GER BRIS SHIG, CHONGS
SHIG , LHOGS SHIG , KUN CHUB

PAR GYIS SHIG , TSE DANG LDAN PA KUN DGA' BOS GSOL PA, BCOM LDAN
'DAS, BDAG GIS CHOS KYI RNAM GRANGS 'DI GZUNG LAGS NA, BCOM LDAN
'DAS, CHOS

KYI RNAM GRANGS 'DI'I MING CI LAGS, 'DI JI LTAR GZUNG BAR BGYI,
BCOM LDAN 'DAS KYIS BKA' STZAL PA, KUN DGA' BO, DE'I PHYIR KHYOD
KYIS CHOS KYI RNAM GRANGS


@433B 'DI BDUD RTZI BRJOD PA ZHES BYA BAR ZUNGS SHIG, BYAMS PAS
ZHUS PA ZHES BYA BAR YANG ZUNGS SHIG, BCOM LDAN 'DAS KYIS DE SKAD
CES BKA' STZAL NAS, TSE DANG LDAN PA KUN

DGA' BO DANG, BYANG CHUB SEMS DPA' SEMS DPA' CHEN PO BYAMS PA
DANG, DGE SLONG DE DAG DANG, BYANG CHUB SEMS DPA' DE DAG DANG,
THAMS CAD DANG LDAN PA'I 'KHOR

DE DANG, LHA DANG, MI DANG, LHA MA YIN DANG, DRI ZAR BCAS PA'I
'JIG RTEN YI RANGS TE, BCOM LDAN 'DAS KYIS GSUNGS PA LA MNGON PAR
BSTOD DO, ,'PHAGS PA BDUD

RTZI BRJOD PA ZHES BYA BA THEG PA CHEN PO'I MDO RDZOGS SO,,
,,RGYA GAR GYI MKHAN PO PRADZNY'A WA RMA DANG, ZHUS CHEN GYI LO
TZ'A BA BANDE YE SHES SDES BSGYUR CING ZHUS TE GTAN

LA PHAB PA,,