@107A *, ,RGYA GAR SKAD DU, TRI DHARMA KA N'A MA S'U TRA, BOD
SKAD DU, CHOS GSUM PA ZHES BYA BA'I MDO, SANGS RGYAS DANG, BYANG
CHUB SEMS

DPA' THAMS CAD LA PHYAG 'TSAL LO, ,'DI SKAD BDAG GIS THOS PA DUS
GCIG NA, BCOM LDAN 'DAS MNYAN YOD NA RGYAL BU RGYAL BYED KYI TSAL
MGON MED ZAS

SBYIN GYI KUN DGA' RA BA NA DGE SLONG GI DGE 'DUN CHEN PO DANG
THABS CIG TU BZHUGS TE, DE NAS BCOM LDAN 'DAS KYIS DGE SLONG
RNAMS LA BKA' STZAL PA, DGE

SLONG DAG ,'DI NA MI BLUN PO LA DAM PA'I CHOS MA YIN PA GSUM DANG
LDAN NA, SBYIN PA DAG MI SBYIN ZHING BSOD NAMS DAG MI BYED LA,
TSUL KHRIMS YANG DAG

PAR BLANGS NAS GNAS PAR MI BYED DO, ,GSUM GANG ZHE NA, 'DI LTA
STE, 'DOD CHAGS DANG, SER SNA DANG, BAG MED PA STE, DGE SLONG DAG
,'DI NA MI BLUN DE

LA LA DAM PA'I CHOS MA YIN PA GSUM PO DE DAG DANG LDAN PAS SBYIN
PA DAG MA BYIN ZHING BSOD NAMS DAG MA BYAS LA, TSUL KHRIMS YANG
DAG PAR BLANGS TE

GNAS PAR MA BYAS PAS, LUS ZHIG STE SHI BA'I 'OG TU NGAN SONG NGAN
'GRO LOG PAR LTUNG BA SEMS CAN DMYAL BA RNAMS SU SKYE BAR 'GYUR
RO, ,DGE SLONG DAG


@107B SKYES BU DAM PA DAM PA'I CHOS GSUM DANG LDAN PA NI, SBYIN
PA DAG SBYIN ZHING, BSOD NAMS DAG BYED LA, TSUL KHRIMS YANG DAG
PAR BLANGS TE GNAS PAR BYED DO, ,GSUM PO

GANG ZHE NA, 'DI LTA STE, MA CHAGS PA DANG, SER SNA MED PA DANG,
BAG YOD PA'O, ,DGE SLONG DAG ,DAM PA'I CHOS GSUM PO DE DAG DANG
LDAN NA, SKYES BU DAM PA SBYIN PA DAG

SBYIN ZHING, BSOD NAMS DAG BYED LA, TSUL KHRIMS YANG DAG PAR
BLANGS TE GNAS PAR BYAS PAS LUS ZHIG STE SHI BA'I 'OG TU BDE 'GRO
MTHO RIS KYI 'JIG RTEN LHA

RNAMS KYI NANG DU SKYE BAR 'GYUR RO, ,BCOM LDAN 'DAS KYIS DE SKAD
CES BKA' STZAL TE, BDE BAR GSHEGS PAS DE SKAD GSUNGS NAS STON PAS
GZHAN YANG 'DI SKAD

CES BKA' STZAL TO, ,GANG PHYIR SER SNA BAG MED PAS, ,SBYIN PA
SBYIN PAR MI BYED DE, ,DE PHYIR BSOD NAMS 'DOD PA YI, ,MKHAS PAS
SBYIN PA SBYIN PAR BYA, ,SER SNA

CAN GYIS 'JIGS PA NI, ,BKRES DANG SKOM PA 'DI YIN NA, ,GANG GIS
'JIGS PAS 'DIR MA BYIN, ,DE NYID MI YI 'JIGS PA YIN, ,GANG GIS
SER SNA'I DBANG

GIS NA; ;YOD MA BYIN PA 'JIGS PA STE, ,'JIG RTEN 'DI DANG PHA ROL
TU, ,DE YIS BYIS PA BGOS PAR 'GYUR, ,GANG DAG SER SNA SPANGS NAS
KYANG, ,DUS SU SBYIN PA


@108A *, ,SBYIN BYED NA, ,SHI YANG DE NI SHI MA YIN, ,RGYAGS
BZANG PO YI MGRON PO BZHIN, ,GANG DAG SHIN TU GTANG DKA' BA,
,NYUNG DU'AM MANG PO

GTONG BYED NA, ,GTANG DKA' GTONG BA DE DAG NI, ,DKA' BA'I LAS DAG
BYED PA YIN, ,DAM PA MIN PAS MI RTOGS TE, ,DAM PA CHOS LAS 'DA'
MI BYED, ,DE PHYIR

DAM PA DAM PA MIN, ,'DI NAS SHI BAR 'GYUR BA NA, ,DAM PA MIN PA
DMYAL BAR 'GRO, ,DAM PA DAG NI MTHO RIS 'GRO, ,RGA BAS GTZES PA
LA NI SKYABS MED DE, ,TSE

THUNG BAS NI SROG KHYER DUS KYANG NYE, ,'CHI BA'I 'JIGS PA 'DI
MTHONG RNAMS KYIS NI, ,BSOD NAMS BDE SBYOR DAG NI BYA BA'I RIGS,
,BUD MED SPANGS 'DIR SBYOR

BAS 'TSO BA GANG, ,DKA' BAS BYIN PA NYUNG DU BYIN NA YANG, ,STONG
GI MCHOD SBYIN BRGYA STONG BYED PA NI, ,DE YI BCU DRUG CHAR YANG
MI PHOD DE, ,CI PHYIR MCHOD SBYIN YANGS

SHING RGYA CHE BA, ,MCHOD SBYIN MTHUN PA DE YI LAM MI 'GRO, ,JI
LTAR STONG GI MCHOD SBYIN CHE RNAMS KYANG, ,DE YI BCU DRUG CHAR
MI 'GYUR ZHE NA, ,BYIS PA LA LA GSOD CING

'CHI BYED 'DIR, ,GZHAN NOR MA BYIN LEN BYED BRLAG PAR 'GYUR,
,MCHI MA'I GDONG BCAS CHAD PAR BCAS PA YI, ,YON DE'I MCHOD SBYIN
MTHUN PA'I LAM MI 'GRO, ,


@108B DE LTAR MCHOD SBYIN YANGS SHING RGYA CHE BA, ,MCHOD SBYIN
MTHUN PA'I LAM DU MI 'GRO LA, ,DE LTAR STONG GI MCHOD SBYIN STONG
RNAMS KYANG, ,DE YI BCU DRUG CHAR YANG MI PHOD DO, ,LA

LA GANG DAG GZU LUMS MA YIN PA, ,CHOS BZHIN NOR RNAMS THOB PA
GTONG BYED PA, ,DE DAG GTANG DKA' DE RNAMS BTANG BAS NA, ,RANG GI
BSOD NAMS KYIS NI LHA GNAS

'GRO ,BCOM LDAN 'DAS KYIS DE SKAD CES BKA' STZAL NAS DGE SLONG DE
DAG YI RANG STE BCOM LDAN 'DAS KYIS GSUNGS PA LA MNGON PAR BSTOD
DO, ,CHOS GSUM PA ZHES

BYA BA'I MDO RDZOGS SO,, ,,RGYA GAR GYI MKHAN PO DZI NA MI TRA
DANG, ZHU CHEN GYI LO TZ'A BA BANDHE DE BA TZANDRAS BSGYUR, LO
TZA BA DPAL BRTZEGS KYIS ZHUS TE

GTAN LA PHAB PA,