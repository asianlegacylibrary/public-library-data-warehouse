@215A ,,RGYA GAR
SKAD DU, A'ARYA BADZRA TZTSE DA KA N'A MA PRA DZNY'A PA RA MI TA
MA H'A YA NA S'U TRA, BOD SKAD DU, 'PHAGS PA SHES RAB KYI PHA

ROL TU PHYIN PA RDO RJE GCOD PA ZHES BYA BA THEG PA CHEN PO'I
MDO, SANGS RGYAS DANG BYANG CHUB SEMS DPA' THAMS CAD LA PHYAG
'TSAL LO, ,'DI SKAD BDAG GIS THOS PA DUS GCIG NA, BCOM

LDAN 'DAS MNYAN DU YOD PA NA RGYAL BU RGYAL BYED KYI TSAL MGON
MED ZAS SBYIN GYI KUN DGA' RA BA NA DGE SLONG STONG NYIS BRGYA
LNGA BCU'I DGE SLONG GI DGE 'DUN CHEN PO DANG, BYANG CHUB

SEMS DPA' SEMS DPA' CHEN PO RAB TU MANG PO DANG THABS GCIG TU
BZHUGS TE, DE NAS BCOM LDAN 'DAS SNGA DRO'I DUS KYI TSE SHAM
THABS DANG CHOS GOS SKU LA GSOL TE LHUNG BZED


@215B BSNAMS NAS MNYAN YOD KYI GRONG KHYER CHEN POR BSOD SNYOMS
KYI PHYIR ZHUGS SO, ,DE NAS BCOM LDAN 'DAS MNYAN YOD KYI GRONG
KHYER CHEN POR BSOD SNYOMS KYI PHYIR GSHEGS NAS BSOD

SNYOMS KYI ZHAL ZAS MJUG TU GSOL TE ZAS KYI BYA BA MDZAD NAS ZAS
PHYI MA'I BSOD SNYOMS SPANGS PAS, LHUNG BZED DANG CHOS GOS BZHAG
NAS ZHABS BSIL TE GDAN BSHAMS PA LA

SKYIL MO KRUNG BCAS NAS SKU DRANG POR BSRANG STE DRAN PA MNGON DU
BZHAG NAS BZHUGS SO, ,DE NAS DGE SLONG MANG PO BCOM LDAN 'DAS GA
LA BA DER DONG STE LHAGS NAS BCOM LDAN 'DAS

KYI ZHABS LA MGO BOS PHYAG 'TSAL TE BCOM LDAN 'DAS LA LAN GSUM
BSKOR BA BYAS NAS PHYOGS GCIG TU 'KHOD DO, ,YANG DE'I TSE TSE
DANG LDAN PA RAB 'BYOR 'KHOR DE NYID DU 'DUS

PAR GYUR TE 'DUG GO ,DE NAS TSE DANG LDAN PA RAB 'BYOR STAN LAS
LANGS TE BLA GOS PHRAG PA GCIG TU GZAR NAS PUS MO G-YAS PA'I LHA
NGA SA LA BTZUGS TE BCOM LDAN 'DAS GA LA BA

DE LOGS SU THAL MO SBYAR BA BTUD DE BCOM LDAN 'DAS LA 'DI SKAD
CES GSOL TO, ,BCOM LDAN 'DAS, DE BZHIN GSHEGS PA DGRA BCOM PA
YANG DAG PAR RDZOGS PA'I SANGS RGYAS

KYIS BYANG CHUB SEMS DPA' SEMS DPA' CHEN PO RNAMS LA PHAN GDAGS
PA'I DAM PA JI SNYED PAS PHAN BTAGS PA DANG, DE BZHIN GSHEGS PA
DGRA BCOM PA YANG DAG PAR RDZOGS PA'I


@216A *, ,SANGS RGYAS KYIS BYANG CHUB SEMS DPA' SEMS DPA' CHEN PO
RNAMS YONGS SU GTAD PA'I DAM PA JI SNYED PAS YONGS SU GTAD PA NI,
BCOM LDAN 'DAS, NGO

MTSAR LAGS SO, ,BDE BAR GSHEGS PA, NGO MTSAR LAGS SO, ,BCOM LDAN
'DAS, BYANG CHUB SEMS DPA'I THEG PA LA YANG DAG PAR ZHUGS PAS JI
LTAR GNAS PAR BGYI,

JI LTAR BSGRUB PAR BGYI, JI LTAR SEMS RAB TU GZUNG BAR BGYI, DE
SKAD CES GSOL PA DANG, BCOM LDAN 'DAS KYIS TSE DANG LDAN PA RAB
'BYOR LA 'DI SKAD CES BKA' STZAL

TO; ;RAB 'BYOR, LEGS SO, ,LEGS SO, ,RAB 'BYOR, DE DE BZHIN NO,
,DE DE BZHIN TE, DE BZHIN GSHEGS PAS BYANG CHUB SEMS DPA' SEMS
DPA' CHEN PO RNAMS LA PHAN

GDAGS PA'I DAM PAS PHAN BTAGS SO, ,DE BZHIN GSHEGS PAS BYANG CHUB
SEMS DPA' SEMS DPA' CHEN PO RNAMS LA YONGS SU GTAD PA'I DAM PAS
YONGS SU GTAD DO, ,

RAB 'BYOR, DE'I PHYIR NYON LA LEGS PAR RAB TU YID LA ZUNGS SHIG
DANG, BYANG CHUB SEMS DPA'I THEG PA LA YANG DAG PAR ZHUGS PAS JI
LTAR GNAS PAR BYA BA DANG, JI LTAR

BSGRUB PAR BYA BA DANG, JI LTAR SEMS RAB TU GZUNG BAR BYA BA NGAS
KHYOD LA BSHAD DO, ,BCOM LDAN 'DAS, DE BZHIN NO, ,ZHES GSOL NAS
TSE DANG LDAN PA RAB 'BYOR BCOM LDAN 'DAS


@216B KYI LTAR NYAN PA DANG, BCOM LDAN 'DAS KYIS 'DI SKAD CES
BKA' STZAL TO, ,RAB 'BYOR, 'DI LA BYANG CHUB SEMS DPA'I THEG PA
LA YANG DAG PAR ZHUGS PAS 'DI SNYAM DU, BDAG

GIS JI TZAM SEMS CAN DU BSDU BAS BSDUS PA SGO NGA LAS SKYES
PA'AM, MNGAL NAS SKYES PA'AM, DROD GSHER LAS SKYES PA'AM, BRDZUS
TE SKYES PA'AM, GZUGS CAN NAM, GZUGS

MED PA'AM, 'DU SHES CAN NAM, 'DU SHES MED PA'AM, 'DU SHES MED 'DU
SHES MED MIN NAM, SEMS CAN GYI KHAMS JI TZAM SEMS CAN DU GDAGS
PAS BTAGS PA DE DAG THAMS

CAD PHUNG PO LHAG MA MED PA'I MYA NGAN LAS 'DAS PA'I DBYINGS SU
YONGS SU MYA NGAN LAS BZLA'O, ,DE LTAR SEMS CAN TSAD MED PA YONGS
SU MYA NGAN LAS BZLAS KYANG SEMS CAN GANG YANG

YONGS SU MYA NGAN LAS BZLAS PAR GYUR PA MED DO, ,SNYAM DU SEMS
BSKYED PAR BYA'O, ,DE CI'I PHYIR ZHE NA, RAB 'BYOR, GAL TE BYANG
CHUB SEMS DPA' SEMS CAN DU 'DU SHES 'JUG NA, DE

BYANG CHUB SEMS DPA' ZHES MI BYA BA'I PHYIR RO, ,DE CI'I PHYIR
ZHE NA, RAB 'BYOR, GANG SEMS CAN DU 'DU SHES 'JUG GAM, SROG TU
'DU SHES 'JUG GAM, GANG ZAG TU 'DU SHES

'JUG NA, DE BYANG CHUB SEMS DPA' ZHES MI BYA BA'I PHYIR RO, ,YANG
RAB 'BYOR, BYANG CHUB SEMS DPAS DNGOS PO LA MI GNAS PAR SBYIN PA
SBYIN NO, ,CHOS GANG LA YANG MI GNAS PAR


@217A *, ,SBYIN PA SBYIN NO, ,GZUGS LA'ANG MI GNAS PAR SBYIN PA
SBYIN PAR BYA'O, ,SGRA DANG, DRI DANG, RO DANG, REG BYA DANG,
CHOS LA'ANG MI GNAS PAR SBYIN PA SBYIN

NO; ;RAB 'BYOR, CI NAS MTSAN MAR 'DU SHES PA LA'ANG MI GNAS PA DE
LTAR BYANG CHUB SEMS DPAS SBYIN PA SBYIN NO, ,DE CI'I PHYIR ZHE
NA, RAB 'BYOR, BYANG CHUB SEMS DPA' GANG MI

GNAS PAR SBYIN PA SBYIN PA DE'I BSOD NAMS KYI PHUNG PO NI, RAB
'BYOR, TSAD GZUNG BAR SLA BA MA YIN PA'I PHYIR RO, ,RAB 'BYOR,
'DI JI SNYAM DU SEMS, SHAR PHYOGS KYI NAM

MKHA'I TSAD GZUNG BAR SLA'AM, RAB 'BYOR GYIS GSOL PA, BCOM LDAN
'DAS, DE NI, MA LAGS SO, ,BCOM LDAN 'DAS KYIS BKA' STZAL PA, DE
BZHIN DU LHO DANG, NUB DANG,

BYANG DANG, STENG DANG, 'OG GI PHYOGS DANG, PHYOGS MTSAMS DANG,
PHYOGS BCU'I NAM MKHA'I TSAD GZUNG BAR SLA'AM, RAB 'BYOR GYIS
GSOL PA, BCOM LDAN 'DAS, DE NI,

MA LAGS SO, ,BCOM LDAN 'DAS KYIS BKA' STZAL PA, RAB 'BYOR, DE
BZHIN DU BYANG CHUB SEMS DPA' GANG MI GNAS PA'I SBYIN PA SBYIN PA
DE'I BSOD NAMS KYI PHUNG PO YANG TSAD

GZUNG BAR SLA BA MA YIN NO, ,RAB 'BYOR, 'DI JI SNYAM DU SEMS,
MTSAN PHUN SUM TSOGS PAS DE BZHIN GSHEGS PAR BLTA'AM, RAB 'BYOR
GYIS GSOL PA, BCOM LDAN 'DAS,


@217B DE NI; MA LAGS TE, MTSAN PHUN SUM TSOGS PAS DE BZHIN GSHEGS
PAR MI BLTA'O, ,DE CI'I SLAD DU ZHE NA, DE BZHIN GSHEGS PAS MTSAN
PHUN SUM TSOGS PAR GANG GSUNGS

PA DE NYID MTSAN PHUN SUM TSOGS PA MA MCHIS PA'I SLAD DU'O, ,DE
SKAD CES GSOL PA DANG, BCOM LDAN 'DAS KYIS TSE DANG LDAN PA RAB
'BYOR LA 'DI SKAD CES BKA' STZAL TO, ,RAB 'BYOR

'DI JI SNYAM DU SEMS, MTSAN PHUN SUM TSOGS PA DE TZAM DU RDZUN
NO, ,JI TZAM DU MTSAN PHUN SUM TSOGS PA MED PA DE TZAM DU MI
RDZUN TE, DE LTAR DE BZHIN GSHEGS PA LA MTSAN DANG

MTSAN MED PAR BLTA'O, ,DE SKAD CES BKA' STZAL PA DANG, BCOM LDAN
'DAS LA TSE DANG LDAN PA RAB 'BYOR GYIS 'DI SKAD CES GSOL TO,
,BCOM LDAN 'DAS, MA 'ONGS PA'I DUS LNGA

BRGYA THA MA LA DAM PA'I CHOS RAB TU RNAM PAR 'JIG PAR 'GYUR BA
NA SEMS CAN GANG LA LA DAG 'DI LTA BU'I MDO SDE'I CHIG BSHAD PA
'DI LA YANG DAG PAR 'DU SHES BSKYED PAR 'GYUR BA

LTA MCHIS SAM, BCOM LDAN 'DAS KYIS BKA' STZAL PA, RAB 'BYOR,
KHYOD 'DI SKAD DU, MA 'ONGS PA'I DUS LNGA BRGYA THA MA LA DAM
PA'I CHOS RAB TU RNAM PAR 'JIG PAR 'GYUR BA NA SEMS

CAN GANG LA LA DAG 'DI LTA BU'I MDO SDE'I TSIG BSHAD PA 'DI LA
YANG DAG PAR 'DU SHES BSKYED PAR 'GYUR BA LTA MCHIS SAM ZHES MA
ZER CIG ,YANG RAB 'BYOR, MA 'ONGS PA'I DUS LNGA


@218A *, ,BRGYA THA MA LA DAM PA'I CHOS RAB TU RNAM PAR 'JIG PAR
'GYUR BA NA BYANG CHUB SEMS DPA' SEMS DPA' CHEN PO TSUL KHRIMS
DANG LDAN PA, YON TAN

DANG LDAN PA, SHES RAB DANG LDAN PA DAG 'BYUNG STE, RAB 'BYOR,
BYANG CHUB SEMS DPA' SEMS DPA' CHEN PO DE DAG KYANG SANGS RGYAS
GCIG LA BSNYEN BKUR BYAS PA MA YIN, SANGS

RGYAS GCIG LA DGE BA'I RTZA BA BSKYED PA MA YIN GYI, RAB 'BYOR,
SANGS RGYAS BRGYA STONG MANG PO LA BSNYEN BKUR BYAS SHING, SANGS
RGYAS BRGYA STONG DU MA LA DGE BA'I RTZA BA DAG BSKYED

PA'I BYANG CHUB SEMS DPA' SEMS DPA' CHEN PO DAG 'BYUNG NGO, ,RAB
'BYOR, GANG DAG 'DI LTA BU'I MDO SDE'I TSIG BSHAD PA 'DI LA SEMS
DAD PA GCIG TZAM RNYED PAR 'GYUR BA DE

DAG NI; RAB 'BYOR, DE BZHIN GSHEGS PAS MKHYEN TO, ,RAB 'BYOR, DE
DAG NI, DE BZHIN GSHEGS PAS GZIGS TE, RAB 'BYOR, SEMS CAN DE DAG
THAMS CAD NI, BSOD

NAMS KYI PHUNG PO DPAG TU MED PA BSKYED CING RAB TU SDUD PAR
'GYUR RO, ,DE CI'I PHYIR ZHE NA, RAB 'BYOR, BYANG CHUB SEMS DPA'
SEMS DPA' CHEN PO DE DAG NI, BDAG TU 'DU SHES 'JUG

PAR MI 'GYUR ZHING, SEMS CAN DU 'DU SHES PA MA YIN, SROG TU 'DU
SHES PA MA YIN TE, GANG ZAG TU'ANG 'DU SHES 'JUG PAR MI 'GYUR
BA'I PHYIR RO, ,RAB 'BYOR, BYANG CHUB


@218B SEMS DPA' SEMS DPA' CHEN PO DE DAG CHOS SU 'DU SHES PA
DANG, CHOS MED PAR YANG 'DU SHES MI 'JUG STE, DE DAG NI, 'DU SHES
DANG, 'DU SHES MED PAR YANG 'DU SHES 'JUG

PAR MI 'GYUR RO, ,DE CI'I PHYIR ZHE NA, RAB 'BYOR, GAL TE BYANG
CHUB SEMS DPA' SEMS DPA' CHEN PO DE DAG CHOS SU 'DU SHES 'JUG NA,
DE NYID DE DAG GI BDAG TU 'DZIN PAR 'GYUR

ZHING, SEMS CAN DU 'DZIN PA DANG, SROG TU 'DZIN PA DANG, GANG ZAG
TU 'DZIN PAR 'GYUR BA'I PHYIR RO, ,GAL TE CHOS MED PAR 'JUG
NA'ANG DE NYID DE DAG GI BDAG TU 'DZIN PAR 'GYUR

ZHING, SEMS CAN DU 'DZIN PA DANG, SROG TU 'DZIN PA DANG, GANG ZAG
TU 'DZIN PAR 'GYUR BA'I PHYIR RO, ,DE CI'I PHYIR ZHE NA, YANG RAB
'BYOR, BYANG CHUB SEMS DPAS CHOS KYANG LOG

PAR GZUNG BAR MI BYA STE, CHOS MA YIN PA YANG MI GZUNG BA'I PHYIR
RO, ,DE BAS NA, DE LAS DGONGS TE DE BZHIN GSHEGS PAS CHOS KYI
RNAM GRANGS 'DI GZINGS LTA BUR SHES PA RNAMS

KYIS CHOS RNAMS KYANG SPANG BAR BYA NA, CHOS MA YIN PA RNAMS LTA
CI SMOS ZHES GSUNGS SO, ,GZHAN YANG BCOM LDAN 'DAS KYIS TSE DANG
LDAN PA RAB 'BYOR LA 'DI SKAD CES BKA' STZAL

TO; ;RAB 'BYOR, 'DI JI SNYAM DU SEMS, DE BZHIN GSHEGS PAS GANG
BLA NA MED PA YANG DAG PAR RDZOGS PA'I BYANG CHUB MNGON PAR
RDZOGS PAR SANGS RGYAS PA'I CHOS DE GANG YANG YOD


@219A *, ,DAM; DE BZHIN GSHEGS PAS CHOS GANG YANG BSTAN TAM, DE
SKAD CES BKA' STZAL PA DANG, BCOM LDAN 'DAS LA TSE DANG LDAN PA
RAB 'BYOR GYIS

'DI SKAD CES GSOL TO, ,BCOM LDAN 'DAS, BCOM LDAN 'DAS KYIS GSUNGS
PA'I DON 'DI BDAG GIS 'TSAL BA LTAR NA, DE BZHIN GSHEGS PAS GANG
BLA NA MED PA YANG

DAG PAR RDZOGS PA'I BYANG CHUB MNGON PAR RDZOGS PAR SANGS RGYAS
PA'I CHOS DE GANG YANG MA MCHIS SO, ,DE BZHIN GSHEGS PAS GANG
BSTAN PA'I CHOS DE GANG YANG MA MCHIS SO, ,

DE CI'I SLAD DU ZHE NA, DE BZHIN GSHEGS PAS CHOS GANG YANG MNGON
PAR RDZOGS PAR SANGS RGYAS PA'AM BSTAN PA DE NI, GZUNG DU MA
MCHIS, BRJOD DU MA MCHIS TE, DE NI, CHOS

KYANG MA LAGS, CHOS MA MCHIS PA YANG MA LAGS PA'I SLAD DU'O, ,DE
CI'I SLAD DU ZHE NA, 'PHAGS PA'I GANG ZAG RNAMS NI, 'DUS MA BGYIS
KYIS RAB TU PHYE BA'I SLAD DU'O, ,

BCOM LDAN 'DAS KYIS BKA' STZAL PA, RAB 'BYOR, 'DI JI SNYAM DU
SEMS, RIGS KYI BU'AM, RIGS KYI BU MO GANG LA LA ZHIG GIS STONG
GSUM GYI STONG CHEN PO'I 'JIG

RTEN GYI KHAMS 'DI RIN PO CHE SNA BDUN GYIS RAB TU GANG BAR BYAS
TE SBYIN PA BYIN NA, RIGS KYI BU'AM, RIGS KYI BU MO DE GZHI DE
LAS BSOD NAMS KYI PHUNG PO MANG DU BSKYED DAM,


@219B RAB 'BYOR GYIS GSOL PA, BCOM LDAN 'DAS, MANG LAGS SO, ,BDE
BAR GSHEGS PA, MANG LAGS TE, RIGS KYI BU'AM, RIGS KYI BU MO DE
GZHI DE LAS BSOD NAMS KYI PHUNG PO MANG DU BSKYED

DO; ;DE CI'I SLAD DU ZHE NA, BCOM LDAN 'DAS, BSOD NAMS KYI PHUNG
PO DE NYID PHUNG PO MA MCHIS PA'I SLAD DU STE, DES NA, DE BZHIN
GSHEGS PAS BSOD NAMS KYI PHUNG PO BSOD NAMS KYI

PHUNG PO, ,ZHES GSUNGS SO, ,BCOM LDAN 'DAS KYIS BKA' STZAL PA,
RAB 'BYOR, RIGS KYI BU'AM, RIGS KYI BU MO GANG GIS STONG GSUM GYI
STONG CHEN PO'I 'JIG RTEN GYI KHAMS 'DI

RIN PO CHE SNA BDUN GYIS RAB TU GANG BAR BYAS TE SBYIN PA BYIN PA
BAS, GANG GIS CHOS KYI RNAM GRANGS 'DI LAS THA NA TSIG BZHI PA'I
TSIGS SU BCAD PA GCIG TZAM BZUNG NAS GZHAN DAG

LA YANG 'CHAD CING YANG DAG PAR RAB TU STON NA, DE GZHI DE LAS
BSOD NAMS KYI PHUNG PO CHES MANG DU GRANGS MED DPAG TU MED PA
BSKYED DO, ,DE CI'I PHYIR ZHE NA, RAB 'BYOR, DE BZHIN

GSHEGS PA DGRA BCOM PA YANG DAG PAR RDZOGS PA'I SANGS RGYAS RNAMS
KYI BLA NA MED PA YANG DAG PAR RDZOGS PA'I BYANG CHUB NI, 'DI LAS
BYUNG STE, SANGS RGYAS BCOM LDAN 'DAS RNAMS

KYANG 'DI LAS SKYES PA'I PHYIR RO, ,DE CI'I PHYIR ZHE NA, RAB
'BYOR, SANGS RGYAS KYI CHOS RNAMS SANGS RGYAS KYI CHOS RNAMS ZHES
BYA BA NI, SANGS RGYAS KYI CHOS DE DAG MED PAR DE BZHIN GSHEGS


@220A *, ,PAS GSUNGS PA'I PHYIR TE, DES NA, SANGS RGYAS KYI CHOS
RNAMS ZHES BYA'O, ,RAB 'BYOR, 'DI JI SNYAM DU SEMS, RGYUN DU
ZHUGS PA 'DI SNYAM DU, BDAG GIS

RGYUN DU ZHUGS PA'I 'BRAS BU THOB BO SNYAM DU SEMS SAM, RAB 'BYOR
GYIS GSOL PA, BCOM LDAN 'DAS, DE NI, MA LAGS SO, ,DE CI'I SLAD DU
ZHE NA, BCOM LDAN 'DAS, DE NI, CI LA'ANG

ZHUGS PA MA MCHIS PA'I SLAD DU STE, DES NA, RGYUN DU ZHUGS PA
ZHES BGYI'O, ,GZUGS LA'ANG MA ZHUGS, SGRA LA MA LAGS, DRI LA MA
LAGS, RO LA MA LAGS, REG BYA LA MA LAGS,

CHOS LA'ANG MA ZHUGS TE, DES NA, RGYUN DU ZHUGS PA ZHES BGYI'O,
,BCOM LDAN 'DAS, GAL TE RGYUN DU ZHUGS PA DE 'DI SNYAM DU, BDAG
GIS RGYUN DU ZHUGS PA'I 'BRAS BU THO BA

BO; ;SNYAM DU SEMS PAR GYUR NA, DE NYID DE'I BDAG TU 'DZIN PAR
'GYUR LAGS SO, ,SEMS CAN DU 'DZIN PA DANG, SROG TU 'DZIN PA DANG,
GANG ZAG TU 'DZIN PAR 'GYUR LAGS SO, ,

BCOM LDAN 'DAS KYIS BKA' STZAL PA, RAB 'BYOR, 'DI JI SNYAM DU
SEMS, LAN GCIG PHYIR 'ONG BA 'DI SNYAM DU, BDAG GIS LAN GCIG
PHYIR 'ONG BA'I 'BRAS BU THOB BO, ,SNYAM

DU SEMS SAM, RAB 'BYOR GYIS GSOL PA, BCOM LDAN 'DAS, DE NI, MA
LAGS SO, ,DE CI'I SLAD DU ZHE NA, GANG LAN GCIG PHYIR 'ONG BA
NYID DU ZHUGS PA'I CHOS DE GANG YANG MA


@220B MCHIS PA'I SLAD DU STE, DES NA, LAN GCIG PHYIR 'ONG BA ZHES
BGYI'O, ,BCOM LDAN 'DAS KYIS BKA' STZAL PA, RAB 'BYOR, 'DI JI
SNYAM DU SEMS, PHYIR MI 'ONG BA 'DI SNYAM DU ,

BDAG GIS PHYIR MI 'ONG BA'I 'BRAS BU THOB BO, ,SNYAM DU SEMS SAM,
RAB 'BYOR GYIS GSOL PA, BCOM LDAN 'DAS DE NI, MA LAGS SO, ,DE
CI'I SLAD DU ZHE NA, GANG PHYIR MI 'ONG

BA NYID DU ZHUGS PA'I CHOS DE GANG YANG MA MCHIS PA'I SLAD DU
STE, DES NA, PHYIR MI 'ONG BA ZHES BGYI'O, ,BCOM LDAN 'DAS KYIS
BKA' STZAL PA, RAB 'BYOR, 'DI JI SNYAM DU SEMS,

DGRA BCOM PA 'DI SNYAM DU, BDAG GIS DGRA BCOM PA NYID THOB BO,
,SNYAM DU SEMS SAM, RAB 'BYOR GYIS GSOL PA, BCOM LDAN 'DAS, DE
NI, MA LAGS SO, ,DE CI'I SLAD DU ZHE NA ,

GANG DGRA BCOM PA ZHES BGYI BA'I CHOS DE GANG YANG MA MCHIS PA'I
SLAD DU'O, ,BCOM LDAN 'DAS, GAL TE DGRA BCOM PA 'DI SNYAM DU,
BDAG GIS DGRA BCOM PA NYID THOB BO, ,SNYAM DU

SEMS PAR GYUR NA, DE NYID DE'I BDAG TU 'DZIN PAR 'GYUR LAGS SO,
,SEMS CAN DU 'DZIN PA DANG, SROG TU 'DZIN PA DANG, GANG ZAG TU
'DZIN PAR 'GYUR LAGS SO, ,BCOM LDAN

'DAS; BDAG NI, DE BZHIN GSHEGS PA DGRA BCOM PA YANG DAG PAR
RDZOGS PA'I SANGS RGYAS KYIS NYON MONGS PA MED PAR GNAS PA RNAMS
KYI MCHOG TU BSTAN TE, BCOM LDAN 'DAS,


@221A *, ,BDAG 'DOD CHAGS DANG BRAL BA DGRA BCOM PA LAGS KYANG,
BCOM LDAN 'DAS, BDAG 'DI SNYAM DU, BDAG NI, DGRA BCOM PA'O,
,SNYAM DU MI SEMS

LAGS SO, ,BCOM LDAN 'DAS, GAL TE BDAG 'DI SNYAM DU, BDAG GIS DGRA
BCOM PA NYID THOB BO, ,SNYAM DU SEMS PAR GYUR NA, DE BZHIN GSHEGS
PAS BDAG LA RIGS KYI BU

RAB 'BYOR NI, NYON MONGS PA MED PAR GNAS PA RNAMS KYI MCHOG YIN
TE, CI LA'ANG MI GNAS PAS NA, NYON MONGS PA MED PAR GNAS PA, NYON
MONGS PA MED PAR GNAS PA ZHES LUNG MI

STON LAGS SO, ,BCOM LDAN 'DAS KYIS BKA' STZAL PA, RAB 'BYOR, 'DI
JI SNYAM DU SEMS, DE BZHIN GSHEGS PAS DE BZHIN GSHEGS PA DGRA
BCOM PA YANG DAG PAR RDZOGS

PA'I SANGS RGYAS MAR ME MDZAD LAS GANG BLANGS PA'I CHOS DE GANG
YANG YOD DAM, RAB 'BYOR GYIS GSOL PA, BCOM LDAN 'DAS, DE NI, MA
LAGS TE, DE BZHIN GSHEGS PAS DE

BZHIN GSHEGS PA DGRA BCOM PA YANG DAG PAR RDZOGS PA'I SANGS RGYAS
MAR ME MDZAD LAS GANG BLANGS PA'I CHOS DE GANG YANG MA MCHIS SO,
,BCOM LDAN 'DAS KYIS BKA' STZAL PA,

RAB 'BYOR, BYANG CHUB SEMS DPA' GANG LA LA ZHIG 'DI SKAD DU, BDAG
GIS ZHING BKOD PA RNAMS BSGRUB PAR BYA'O, ,ZHES ZER NA, DE NI, MI
BDEN PAR SMRA BA'O, ,DE CI'I PHYIR ZHE NA,


@221B RAB 'BYOR, ZHING BKOD PA RNAMS ZHING BKOD PA RNAMS ZHES BYA
BA NI, BKOD PA DE DAG MED PAR DE BZHIN GSHEGS PAS GSUNGS PA'I
PHYIR TE, DES NA, ZHING BKOD PA RNAMS ZHES BYA'O, ,RAB

'BYOR; DE LTA BAS NA, BYANG CHUB SEMS DPA' SEMS DPA' CHEN POS 'DI
LTAR MI GNAS PAR SEMS BSKYED PAR BYA'O, ,CI LA'ANG MI GNAS PAR
SEMS BSKYED PAR BYA'O, ,GZUGS LA'ANG

MI GNAS PAR SEMS BSKYED PAR BYA'O, ,SGRA DANG, DRI DANG, RO DANG,
REG BYA DANG, CHOS LA'ANG MI GNAS PAR SEMS BSKYED PAR BYA'O, ,RAB
'BYOR, 'DI LTA STE, DPER NA, SKYES BU ZHIG

LUS 'DI LTA BUR GYUR TE, 'DI LTA STE, RI'I RGYAL PO RI RAB TZAM
DU GYUR NA, RAB 'BYOR, 'DI JI SNYAM DU SEMS, LUS DE CHE BA YIN
NAM, RAB 'BYOR GYIS GSOL PA, BCOM LDAN

'DAS; LUS DE CHE BA LAGS SO, ,BDE BAR GSHEGS PA, LUS DE CHE LAGS
SO, ,DE CI'I SLAD DU ZHE NA, DE BZHIN GSHEGS PAS DE DNGOS PO MA
MCHIS PAR GSUNGS PA'I SLAD DU

STE; DES NA, LUS ZHES BGYI'O, ,DE DNGOS PO MA MCHIS PAR DE BZHIN
GSHEGS PAS GSUNGS TE, DES NA, LUS CHE ZHES BGYI'O, ,BCOM LDAN
'DAS KYIS BKA' STZAL PA, RAB

'BYOR; 'DI JI SNYAM DU SEMS, GANGG'A'I KLUNG GI BYE MA JI SNYED
PA GANGG'A'I KLUNG YANG DE SNYED KHO NAR GYUR NA, DE DAG GI BYE
MA GANG YIN PA DE DAG MANG BA YIN NAM, RAB 'BYOR GYIS


@222A *, ,GSOL PA, BCOM LDAN 'DAS, GANGG'A'I KLUNG DE DAG NYID
KYANG MANG LAGS NA, DE DAG GI BYE MA LTA SMOS KYANG MI 'TSAL,
BCOM LDAN 'DAS KYIS BKA' STZAL PA,

RAB 'BYOR, KHYOD MOS PAR BYA, KHYOD KYIS KHONG DU CHUD PAR BYA'O,
,GANGG'A'I KLUNG DE DAG GI BYE MA JI SNYED PA DE SNYED KYI 'JIG
RTEN GYI KHAMS KYI SKYES PA'AM, BUD MED GANG LA LA ZHIG

GIS RIN PO CHE SNA BDUN GYIS RAB TU GANG BAR BYAS TE DE BZHIN
GSHEGS PA DGRA BCOM PA YANG DAG PAR RDZOGS PA'I SANGS RGYAS RNAMS
LA SBYIN PA BYIN NA, RAB 'BYOR, 'DI JI SNYAM

DU SEMS, SKYES PA'AM BUD MED DE, GZHI DE LAS BSOD NAMS MANG DU
BSKYED DAM, RAB 'BYOR GYIS GSOL PA, BCOM LDAN 'DAS, MANG LAGS SO,
,BDE BAR GSHEGS PA, MANG LAGS

TE; SKYES PA'AM BUD MED DE, GZHI DE LAS BSOD NAMS MANG DU BSKYED
DO, ,BCOM LDAN 'DAS KYIS BKA' STZAL PA, RAB 'BYOR, GANG GIS 'JIG
RTEN GYI KHAMS DE SNYED RIN PO

CHE SNA BDUN GYIS RAB TU GANG BAR BYAS TE DE BZHIN GSHEGS PA DGRA
BCOM PA YANG DAG PAR RDZOGS PA'I SANGS RGYAS RNAMS LA SBYIN PA
BYIN PA BAS, GANG GIS CHOS KYI RNAM

GRANGS 'DI LAS THA NA TSIG BZHI PA'I TSIGS SU BCAD PA TZAM BZUNG
NAS GZHAN DAG LA YANG BSHAD DE YANG DAG PAR RAB TU BSTAN NA, DE
NYID DE'I GZHI DE LAS BSOD NAMS CHES


@222B MANG DU GRANGS MED DPAG TU MED PA BSKYED DO, ,YANG RAB
'BYOR, SA PHYOGS GANG NA CHOS KYI RNAM GRANGS 'DI LAS THA NA TSIG
BZHI PA'I TSIGS SU BCAD PA TZAM 'DON TAM, BTON PA'I SA

PHYOGS DE, LHA DANG, MI DANG, LHA MA YIN DU BCAS PA'I 'JIG RTEN
GYI MCHOD RTEN DU GYUR PA YIN NA, SU ZHIG CHOS KYI RNAM GRANGS
'DI LEN PA DANG, 'DZIN PA DANG, KLOG PA DANG, KUN

CHUB PAR BYED PA DANG, TSUL BZHIN DU YID LA BYED PA DE, NGO MTSAR
RAB DANG LDAN PAR GYUR PA LTA CI SMOS, SA PHYOGS DE NA STON PA
YANG BZHUGS TE, BLA MA'I GNAS GZHAN DAG KYANG

GNAS SO, ,DE SKAD CES BKA' STZAL PA DANG, BCOM LDAN 'DAS LA TSE
DANG LDAN PA RAB 'BYOR GYIS 'DI SKAD CES GSOL TO, ,BCOM LDAN
'DAS, CHOS KYI RNAM GRANGS 'DI'I MING CI

LAGS, JI LTAR GZUNG BAR BGYI, DE SKAD CES GSOL PA DANG, BCOM LDAN
'DAS KYIS TSE DANG LDAN PA RAB 'BYOR LA 'DI SKAD CES BKA' STZAL
TO, ,RAB 'BYOR, CHOS KYI RNAM GRANGS

'DI SHES RAB KYI PHA ROL TU PHYIN PA ZHES BYA STE, 'DI DE LTAR
ZUNGS SHIG ,DE CI'I PHYIR ZHE NA, RAB 'BYOR, DE BZHIN GSHEGS PAS
SHES RAB KYI PHA ROL TU PHYIN PA GANG GSUNGS PA DE NYID

PHA ROL TU PHYIN PA MED PA'I PHYIR TE, DES NA, SHES RAB KYI PHA
ROL TU PHYIN PA ZHES BYA'O, ,RAB 'BYOR, 'DI JI SNYAM DU SEMS, DE
BZHIN GSHEGS PAS GANG GSUNGS PA'I CHOS DE GANG


@223A *, ,YANG YOD DAM, RAB 'BYOR GYIS GSOL PA, BCOM LDAN 'DAS,
DE BZHIN GSHEGS PAS GANG GSUNGS PA'I CHOS DE DAG GANG YANG MA
MCHIS SO, ,BCOM LDAN

'DAS KYIS BKA' STZAL PA, RAB 'BYOR, 'DI JI SNYAM DU SEMS, STONG
GSUM GYI STONG CHEN PO'I 'JIG RTEN GYI KHAMS NA SA'I RDUL PHRA
RAB JI SNYED YOD PA DE MANG BA YIN NAM, RAB 'BYOR

GYIS GSOL PA, BCOM LDAN 'DAS, SA'I RDUL DE MANG LAGS SO, ,BDE BAR
GSHEGS PA, MANG LAGS SO, ,DE CI'I SLAD DU ZHE NA, BCOM LDAN 'DAS,
SA'I RDUL GANG LAGS PA DE,

RDUL MA MCHIS PAR DE BZHIN GSHEGS PAS GSUNGS PA'I SLAD DU STE,
DES NA, SA'I RDUL ZHES BGYI'O, ,'JIG RTEN GYI KHAMS GANG LAGS PA
DE KHAMS MA MCHIS PAR DE BZHIN

GSHEGS PAS GSUNGS TE, DES NA, 'JIG RTEN GYI KHAMS ZHES BGYI'O,
,BCOM LDAN 'DAS KYIS BKA' STZAL PA, RAB 'BYOR, 'DI JI SNYAM DU
SEMS, SKYES BU CHEN PO'I

MTSAN SUM CU RTZA GNYIS PO DE DAG GIS DE BZHIN GSHEGS PA DGRA
BCOM PA YANG DAG PAR RDZOGS PA'I SANGS RGYAS SU BLTA'AM, RAB
'BYOR GYIS GSOL PA, BCOM LDAN 'DAS,

DE NI, MA LAGS SO, ,DE CI'I SLAD DU ZHE NA, SKYES BU CHEN PO'I
MTSAN SUM CU RTZA GNYIS PO GANG DAG DE BZHIN GSHEGS PAS GSUNGS PA
DE DAG MTSAN MA MCHIS PAR DE BZHIN


@223B GSHEGS PAS GSUNGS PA'I SLAD DU STE, DES NA, DE BZHIN GSHEGS
PA'I MTSAN SUM CU RTZA GNYIS ZHES BGYI'O, ,BCOM LDAN 'DAS KYIS
BKA' STZAL PA, YANG RAB 'BYOR,

SKYES PA'AM BUD MED GANG GIS LUS GANGG'A'I KLUNG GI BYE MA SNYED
YONGS SU BTANG BA BAS, GANG GIS CHOS KYI RNAM GRANGS 'DI LAS THA
NA TSIG BZHI PA'I TSIGS SU BCAD PA TZAM BZUNG

STE GZHAN DAG LA YANG BSTAN NA, DE GZHI DE LAS BSOD NAMS CHES
MANG DU GRANGS MED DPAG TU MED PA BSKYED DO, ,DE NAS TSE DANG
LDAN PA RAB 'BYOR CHOS KYI SHUGS KYIS MCHI MA PHYUNG

STE; DES MCHIM PHYIS NAS BCOM LDAN 'DAS LA 'DI SKAD CES GSOL TO,
,'DI LTAR CHOS KYI RNAM GRANGS 'DI DE BZHIN GSHEGS PAS GSUNGS PA
NI, BCOM LDAN 'DAS, NGO MTSAR

LAGS SO, ,BDE BAR GSHEGS PA, NGO MTSAR LAGS SO, ,BCOM LDAN 'DAS,
BDAG GI YE SHES SKYES TSUN CHAD BDAG GIS CHOS KYI RNAM GRANGS 'DI
SNGON NAM YANG MA THOS SO, ,BCOM

LDAN 'DAS, MDO BSHAD PA 'DI LA GANG DAG YANG DAG PAR 'DU SHES
BSKYED PAR 'GYUR BA'I SEMS CAN DE DAG NI, NGO MTSAR RAB DANG LDAN
PAR 'GYUR LAGS SO, ,DE CI'I SLAD DU ZHE

NA; BCOM LDAN 'DAS, YANG DAG PAR 'DU SHES PA GANG LAGS PA DE NYID
'DU SHES MA MCHIS PA'I SLAD DU STE, DE BAS NA, YANG DAG PAR 'DU
SHES YANG DAG PAR 'DU SHES ZHES DE


@224A *, ,BZHIN GSHEGS PAS GSUNGS SO, ,BCOM LDAN 'DAS, BDAG CHOS
KYI RNAM GRANGS 'DI BSHAD PA LA RTOG CING MOS PA NI, BDAG LA MOS
PA MA LAGS

KYI; BCOM LDAN 'DAS, SLAD MA'I TSE SLAD MA'I DUS LNGA BRGYA THA
MA LA SEMS CAN GANG DAG CHOS KYI RNAM GRANGS 'DI LEN PA DANG,
'DZIN PA DANG, KLOG PA DANG, KUN CHUB PAR BGYID PA

DE DAG NI, NGO MTSAR RAB DANG LDAN PAR 'GYUR LAGS SO, ,YANG BCOM
LDAN 'DAS, DE DAG NI, BDAG TU 'DU SHES 'JUG PAR MI 'GYUR, SEMS
CAN DU 'DU SHES PA DANG, SROG

TU 'DU SHES PA DANG, GANG ZAG TU 'DU SHES 'JUG PAR MI 'GYUR LAGS
SO, ,DE CI'I SLAD DU ZHE NA, BCOM LDAN 'DAS, BDAG TU 'DU SHES PA
DANG, SEMS CAN DU 'DU SHES PA

DANG, SROG TU 'DU SHES PA DANG, GANG ZAG TU 'DU SHES PA GANG LAGS
PA DE DAG NYID 'DU SHES MA MCHIS PA'I SLAD DU'O, ,DE CI'I SLAD DU
ZHE NA, SANGS RGYAS BCOM LDAN 'DAS

RNAMS NI, 'DU SHES THAMS CAD DANG BRAL BA'I SLAD DU'O, ,DE SKAD
CES GSOL PA DANG, BCOM LDAN 'DAS KYIS TSE DANG LDAN PA RAB 'BYOR
LA 'DI SKAD CES BKA' STZAL TO, ,RAB

'BYOR; DE DE BZHIN NO, ,DE DE BZHIN TE, MDO 'DI BSHAD PA 'DI LA
GANG DAG MI SKRAG MI DANG BZHING DNGANG BAR MI 'GYUR BA'I SEMS
CAN DE DAG NI, NGO MTSAR RAB DANG LDAN PAR


@224B 'GYUR RO, ,DE CI'I PHYIR ZHE NA, RAB 'BYOR, PHA ROL TU
PHYIN PA DAM PA 'DI NI, DE BZHIN GSHEGS PAS GSUNGS TE, PHA ROL TU
PHYIN PA DAM PA GANG DAG DE BZHIN GSHEGS PAS GSUNGS

PA DE; SANGS RGYAS BCOM LDAN 'DAS DPAG TU MED PA RNAMS KYIS KYANG
GSUNGS PA'I PHYIR TE, DES NA, PHA ROL TU PHYIN PA DAM PA ZHES
BYA'O, ,YANG RAB 'BYOR, DE BZHIN GSHEGS PA'I

BZOD PA'I PHA ROL TU PHYIN PA GANG YIN PA DE NYID PHA ROL TU
PHYIN PA MED DO, ,DE CI'I PHYIR ZHE NA, RAB 'BYOR, GANG GI TSE KA
LINGKA'I RGYAL POS NGA'I YAN LAG DANG, NYING LAG RNAM PAR BCAD

PAR GYUR PA DE'I TSE NGA LA BDAG TU 'DU SHES SAM, SEMS CAN DU 'DU
SHES SAM, SROG TU 'DU SHES SAM, GANG ZAG TU 'DU SHES KYANG MA
BYUNG ZHING, NGA LA 'DU SHES CI YANG MED LA,

'DU SHES MED PAR GYUR PA YANG MA YIN PA'I PHYIR RO, ,DE CI'I
PHYIR ZHE NA, RAB 'BYOR, GAL TE DE'I TSE BDAG TU 'DU SHES BYUNG
NA, DE'I TSE GNOD SEMS KYI 'DU SHES KYANG 'BYUNG LA, SEMS

CAN DU 'DU SHES PA DANG, SROG TU 'DU SHES PA DANG, GANG ZAG TU
'DU SHES PA BYUNG NA, DE'I TSE GNOD SEMS KYI 'DU SHES KYANG
'BYUNG BA'I PHYIR RO, ,RAB 'BYOR, NGAS MNGON PAR SHES

TE; 'DAS PA'I DUS NA NGA TSE RABS LNGA BRGYAR BZOD PAR SMRA BA
ZHES BYA BA'I DRANG SRONG DU GYUR PA DE NA YANG NGA LA BDAG TU
'DU SHES MA BYUNG, SEMS CAN DU 'DU SHES PA DANG, SROG TU 'DU SHES


@225A *, ,PA DANG, GANG ZAG TU 'DU SHES PA MA BYUNG NGO, ,RAB
'BYOR, DE LTA BAS NA, BYANG CHUB SEMS DPA' SEMS DPA' CHEN POS 'DU
SHES THAMS CAD RNAM PAR

SPANGS TE BLA NA MED PA YANG DAG PAR RDZOGS PA'I BYANG CHUB TU
SEMS BSKYED PAR BYA'O, ,GZUGS LA MI GNAS PAR SEMS BSKYED PAR
BYA'O, ,SGRA DANG, DRI DANG, RO DANG, REG BYA

DANG, CHOS LA'ANG MI GNAS PAR SEMS BSKYED PAR BYA'O, ,CHOS MED PA
LA'ANG MI GNAS PAR SEMS BSKYED PAR BYA'O, ,CI LA'ANG MI GNAS PAR
SEMS BSKYED PAR BYA'O, ,DE CI'I

PHYIR ZHE NA, GNAS PA GANG YIN PA DE NYID MI GNAS PA'I PHYIR TE,
DE BAS NA, DE BZHIN GSHEGS PAS 'DI SKAD DU, BYANG CHUB SEMS DPAS
MI GNAS PAR SBYIN PA SBYIN PAR BYA'O, ,

ZHES GSUNGS SO, ,YANG RAB 'BYOR, BYANG CHUB SEMS DPAS 'DI LTAR
SEMS CAN THAMS CAD KYI DON GYI PHYIR SBYIN PA YONGS SU GTANG BAR
BYA'O, ,SEMS CAN DU 'DU SHES PA GANG YIN

PA DE NYID KYANG 'DU SHES MED PA STE, DE BZHIN GSHEGS PAS SEMS
CAN THAMS CAD CES GANG GSUNGS PA DE BDAG NYID KYANG MED PA'O, ,DE
CI'I PHYIR ZHE NA, RAB 'BYOR, DE BZHIN

GSHEGS PA NI, YANG DAG PAR GSUNG PA, BDEN PAR GSUNG BA, DE BZHIN
NYID DU GSUNG BA STE, DE BZHIN GSHEGS PA NI, MA NOR BA DE BZHIN
NYID GSUNG BA'I PHYIR RO, ,


@225B YANG RAB 'BYOR, DE BZHIN GSHEGS PAS CHOS GANG MNGON PAR
RDZOGS PAR SANGS RGYAS PA'AM, BSTAN PA DE LA NI, BDEN PA YANG
MED, RDZUN PA YANG MED DO, ,RAB 'BYOR, 'DI

LTA STE; DPER NA, MIG DANG LDAN PA'I MI ZHIG MUN PAR ZHUGS NA CI
YANG MI MTHONG BA DE BZHIN DU GANG DNGOS POR LHUNG BAS SBYIN PA
YONGS SU GTONG BA'I BYANG CHUB SEMS DPAR

BLTA'O; ;RAB 'BYOR, 'DI LTA STE, DPER NA, NAM LANGS TE NYI MA
SHAR NAS MIG DANG LDAN PA'I MIS GZUGS RNAM PA SNA TSOGS DAG
MTHONG BA DE BZHIN DU GANG DNGOS POR MA LHUNG

BAS SBYIN PA YONGS SU GTONG BA'I BYANG CHUB SEMS DPAR BLTA'O,
,YANG RAB 'BYOR, RIGS KYI BU'AM, RIGS KYI BU MO GANG DAG CHOS KYI
RNAM GRANGS 'DI LEN PA DANG, 'DZIN PA DANG,

KLOG PA DANG, KUN CHUB PAR BYED PA DANG, GZHAN DAG LA YANG RGYA
CHER YANG DAG PAR RAB TU STON PA DE DAG NI, DE BZHIN GSHEGS PAS
MKHYEN, DE DAG NI, DE BZHIN GSHEGS

PAS GZIGS TE, SEMS CAN DE DAG THAMS CAD NI, BSOD NAMS KYI PHUNG
PO DPAG TU MED PA BSKYED PAR 'GYUR RO, ,YANG RAB 'BYOR, SKYES
PA'AM, BUD MED GANG ZHIG SNGA

DRO'I DUS KYI TSE LUS GANGG'A'I KLUNG GI BYE MA SNYED YONGS SU
GTONG LA, PHYED KYI DUS DANG, PHYI DRO'I DUS KYI TSE YANG LUS
GANGG'A'I KLUNG GI BYE MA SNYED YONGS SU GTONG STE, RNAM GRANGS
'DI LTA


@226A *, ,BUR BSKAL PA BYE BA KHRAG KHRIG 'BUM PHRAG DU MAR LUS
YONGS SU GTONG BA BAS, GANG GIS CHOS KYI RNAM GRANGS 'DI THOS NAS
MI SPONG NA, DE NYID GZHI

DE LAS BSOD NAMS CHES MANG DU GRANGS MED DPAG TU MED PA BSKYED
NA, GANG GIS YI GER BRIS NAS LEN PA DANG, 'DZIN PA DANG, KLOG PA
DANG, KUN CHUB PAR BYED PA DANG,

GZHAN DAG LA YANG RGYA CHER YANG DAG PAR RAB TU STON PA LTA CI
SMOS, YANG RAB 'BYOR, CHOS KYI RNAM GRANGS 'DI NI, BSAM GYIS MI
KHYAB CING MTSUNGS PA MED DE, CHOS KYI RNAM GRANGS

'DI NI; THEG PA MCHOG LA YANG DAG PAR ZHUGS PA'I SEMS CAN RNAMS
KYI DON DANG, THEG PA PHUL DU PHYIN PA LA YANG DAG PAR ZHUGS PA'I
SEMS CAN RNAMS KYI DON GYI PHYIR DE

BZHIN GSHEGS PAS GSUNGS SO, ,GANG DAG CHOS KYI RNAM GRANGS 'DI
LEN PA DANG, 'DZIN PA DANG, KLOG PA DANG, KUN CHUB PAR BYED PA
DANG, GZHAN DAG LA YANG RGYA CHER YANG

DAG PAR RAB TU STON PA DE DAG NI, DE BZHIN GSHEGS PAS MKHYEN, DE
DAG NI, DE BZHIN GSHEGS PAS GZIGS TE, SEMS CAN DE DAG THAMS CAD
NI, BSOD NAMS KYI

PHUNG PO DPAG TU MED PA DANG LDAN PAR 'GYUR RO, ,BSOD NAMS KYI
PHUNG PO BSAM GYIS MI KHYAB PA DANG, MTSUNGS PA MED PA DANG,
GZHAL DU MED PA DANG, TSAD MED PA DANG LDAN


@226B PAR 'GYUR TE, SEMS CAN DE DAG THAMS CAD NGA'I BYANG CHUB
PHRAG PA LA THOGS PAR 'GYUR RO, ,DE CI'I PHYIR ZHE NA, RAB 'BYOR,
DMAN PA LA MOS PA RNAMS KYIS CHOS KYI RNAM GRANGS

'DI MNYAN PAR MI NUS TE, BDAG TU LTA BA RNAMS KYIS MA YIN, SEMS
CAN DU LTA BA RNAMS KYIS MA YIN, SROG TU LTA BA RNAMS KYIS MA YIN
ZHING, GANG ZAG TU LTA BA RNAMS KYIS

MNYAN PA DANG, BLANG BA DANG, GZUNG BA DANG, KLOG PA DANG, KUN
CHUB PAR BYED MI NUS TE, DE NI, GNAS MED PA'I PHYIR RO, ,YANG RAB
'BYOR, SA PHYOGS GANG NA MDO SDE 'DI STON

PA'I SA PHYOGS DE, LHA DANG, MI DANG, LHA MA YIN DU BCAS PA'I
'JIG RTEN GYIS MCHOD PAR 'OS PAR 'GYUR RO, ,SA PHYOGS DE PHYAG
BYA BAR 'OS PA DANG, BSKOR BA BYA BAR 'OS PAR

YANG 'GYUR RO, ,SA PHYOGS DE NI, MCHOD RTEN LTA BUR 'GYUR RO,
,RAB 'BYOR, RIGS KYI BU'AM RIGS KYI BU MO GANG DAG 'DI LTA BU'I
MDO SDE'I TSIG 'DI DAG LEN PA DANG, 'DZIN

PA DANG, KLOG PA DANG, KUN CHUB PAR BYED PA DE DAG NI, MNAR BAR
'GYUR, SHIN TU MNAR BAR 'GYUR RO, ,DE CI'I PHYIR ZHE NA, RAB
'BYOR, SEMS CAN DE DAG GIS TSE RABS SNGA MA'I

MI DGE BA'I LAS NGAN SONG DU SKYE BAR 'GYUR BA GANG DAG BYAS PA
DAG TSE 'DI NYID LA MNAR BAS, TSE RABS SNGA MA'I MI DGE BA'I LAS
DE DAG 'BYANG BAR 'GYUR TE, SANGS RGYAS KYI BYANG


@227A *, ,CHUB KYANG 'THOB PAR 'GYUR BA'I PHYIR RO, ,RAB 'BYOR,
NGAS MNGON PAR SHES TE, 'DAS PA'I DUS BSKAL PA GRANGS MED PA'I
YANG CHES GRANGS MED PA NA, DE BZHIN

GSHEGS PA DGRA BCOM PA YANG DAG PAR RDZOGS PA'I SANGS RGYAS MAR
ME MDZAD KYI PHA ROL GYI YANG CHES PHA ROL NA, SANGS RGYAS BYE BA
KHRAG KHRIG 'BUM PHRAG BRGYAD CU RTZA BZHI

DAG BYUNG BA NGAS MNYES PAR BYAS TE, MNYES PAR BYAS NAS THUGS MA
PHYUNG BAR BYAS TE, RAB 'BYOR, SANGS RGYAS BCOM LDAN 'DAS DE DAG
NGAS MNYES PAR BYAS NAS THUGS BYUNG

BAR MA BYAS PA GANG YIN PA DANG, PHYI MA'I DUS LNGA BRGYA THA MAR
GYUR PA NA, MDO SDE 'DI LEN PA DANG, 'DZIN PA DANG, KLOG PA DANG,
KUN CHUB PAR BYED PA GANG YIN PA LAS, RAB 'BYOR,

BSOD NAMS KYI PHUNG PO 'DI LA BSOD NAMS KYI PHUNG PO SNGA MAS
BRGYA'I CHAR YANG MI PHOD, STONG GI CHA DANG, 'BUM GYI CHA DANG,
GRANGS DANG, CHA DANG, BGRANG BA DANG, DPE DANG, ZLA DANG,

RGYUR YANG MI BZOD DO, ,RAB 'BYOR, GAL TE DE'I TSE RIGS KYI BU'AM
RIGS KYI BU MO DAG BSOD NAMS KYI PHUNG PO JI SNYED RAB TU 'DZIN
PAR 'GYUR BA'I RIGS KYI BU'AM RIGS

KYI BU MO DE DAG GI BSOD NAMS KYI PHUNG PO NGAS BRJOD NA, SEMS
CAN RNAMS MYO MYO POR 'GYUR TE, SEMS 'KHRUGS PAR 'GYUR RO, ,YANG
RAB 'BYOR, CHOS KYI RNAM


@227B GRANGS 'DI BSAM GYIS MI KHYAB STE, 'DI'I RNAM PAR SMIN PA
YANG BSAM GYIS MI KHYAB PA NYID DU RIG PAR BYA'O, ,DE NAS BCOM
LDAN 'DAS LA TSE DANG LDAN PA RAB 'BYOR GYIS 'DI SKAD

CES GSOL TO, ,BCOM LDAN 'DAS, BYANG CHUB SEMS DPA'I THEG PA LA
YANG DAG PAR ZHUGS PAS JI LTAR GNAS PAR BGYI, JI LTAR BSGRUB PAR
BGYI, JI LTAR SEMS RAB TU GZUNGS

BAR BGYI, BCOM LDAN 'DAS KYIS BKA' STZAL PA, RAB 'BYOR, 'DI LA
BYANG CHUB SEMS DPA'I THEG PA LA YANG DAG PAR ZHUGS PAS 'DI SNYAM
DU, BDAG GIS SEMS CAN

THAMS CAD PHUNG PO LHAG MA MED PA'I MYA NGAN LAS 'DAS PA'I
DBYINGS SU YONGS SU MYA NGAN LAS BZLA'O, ,DE LTAR SEMS CAN RNAMS
YONGS SU MYA NGAN LAS BZLAS KYANG SEMS CAN

GANG YANG YONGS SU MYA NGAN LAS BZLAS PAR GYUR PA MED DO, ,SNYAM
DU SEMS BSKYED PAR BYA'O, ,DE CI'I PHYIR ZHE NA, RAB 'BYOR, GAL
TE BYANG CHUB SEMS DPA' SEMS CAN DU 'DU

SHES 'JUG NA, BYANG CHUB SEMS DPA' ZHES MI BYA LA, GANG ZAG GI
BAR DU 'DU SHES 'JUG NA YANG DE BYANG CHUB SEMS DPA' ZHES MI BYA
BA'I PHYIR RO, ,DE CI'I PHYIR ZHE NA,

RAB 'BYOR, GANG BYANG CHUB SEMS DPA'I THEG PA LA YANG DAG PAR
ZHUGS PA ZHES BYA BA'I CHOS DE GANG YANG MED PA'I PHYIR RO, ,RAB
'BYOR, 'DI JI SNYAM DU SEMS, DE BZHIN


@228A *, ,GSHEGS PAS DE BZHIN GSHEGS PA MAR ME MDZAD LAS GANG BLA
NA MED PA YANG DAG PAR RDZOGS PA'I BYANG CHUB MNGON PAR RDZOGS
PAR

SANGS RGYAS PA'I CHOS DE GANG YANG YOD DAM, DE SKAD CES BKA'
STZAL PA DANG, BCOM LDAN 'DAS LA TSE DANG LDAN PA RAB 'BYOR GYIS
'DI SKAD CES GSOL TO, ,BCOM LDAN

'DAS; DE BZHIN GSHEGS PAS DE BZHIN GSHEGS PA MAR ME MDZAD LAS
GANG BLA NA MED PA YANG DAG PAR RDZOGS PA'I BYANG CHUB MNGON PAR
RDZOGS PAR SANGS RGYAS PA'I

CHOS DE YANG MA MCHIS SO, ,DE SKAD CES GSOL PA DANG, BCOM LDAN
'DAS KYIS TSE DANG LDAN PA RAB 'BYOR LA 'DI SKAD CES BKA' STZAL
TO, ,RAB 'BYOR, DE DE BZHIN NO, ,DE

DE BZHIN TE, DE BZHIN GSHEGS PAS DE BZHIN GSHEGS PA MAR ME MDZAD
LAS GANG BLA NA MED PA YANG DAG PAR RDZOGS PA'I BYANG CHUB MNGON
PAR RDZOGS PAR SANGS RGYAS

PA'I CHOS DE GANG YANG MED DO, ,RAB 'BYOR, GAL TE DE BZHIN GSHEGS
PAS GANG MNGON PAR RDZOGS PAR SANGS RGYAS PA'I CHOS DE 'GA' ZHIG
YOD PAR GYUR NA, DE BZHIN

GSHEGS PA MAR ME MDZAD KYIS NGA LA BRAM ZE'I KHYE'U, KHYOD MA
'ONGS PA'I DUS NA DE BZHIN GSHEGS PA DGRA BCOM PA YANG DAG PAR
RDZOGS PA'I SANGS RGYAS SH'AKYA THUB PA


@228B ZHES BYA BAR 'GYUR RO, ,ZHES LUNG MI STON PA ZHIG NA, RAB
'BYOR, 'DI LTAR DE BZHIN GSHEGS PAS GANG BLA NA MED PA YANG DAG
PAR RDZOGS PA'I BYANG CHUB MNGON PAR RDZOGS

PAR SANGS RGYAS PA'I CHOS DE GANG YANG MED PAS, DE'I PHYIR DE
BZHIN GSHEGS PA MAR ME MDZAD KYIS NGAL BRAM ZE'I KHYE'U, KHYOD
MA 'ONGS PA'I DUS NA DE BZHIN GSHEGS PA DGRA

BCOM PA YANG DAG PAR RDZOGS PA'I SANGS RGYAS SH'AKYA THUB PA ZHES
BYA BAR 'GYUR RO, ,ZHES LUNG BSTAN TO, ,DE CI'I PHYIR ZHE NA, RAB
'BYOR, DE BZHIN GSHEGS PA ZHES BYA BA NI,

YANG DAG PA DE BZHIN NYID KYI TSIG BLA DVAGS YIN PA'I PHYIR RO,
,RAB 'BYOR, GANG LA LA ZHIG 'DI SKAD DU, DE BZHIN GSHEGS PA DGRA
BCOM PA YANG DAG PAR RDZOGS PA'I

SANGS RGYAS KYIS BLA NA MED PA YANG DAG PAR RDZOGS PA'I BYANG
CHUB MNGON PAR RDZOGS PAR SANGS RGYAS SO, ,ZHES ZER NA, DE LOG
PAR SMRA BA YIN NO, ,DE CI'I PHYIR ZHE NA, RAB 'BYOR,

DE BZHIN GSHEGS PAS GANG BLA NA MED PA YANG DAG PAR RDZOGS PA'I
BYANG CHUB MNGON PAR RDZOGS PAR SANGS RGYAS PA'I CHOS DE GANG
YANG MED PA'I PHYIR RO, ,RAB 'BYOR, DE BZHIN

GSHEGS PAS CHOS GANG MNGON PAR RDZOGS PAR SANGS RGYAS PA DE LA
BDEN PA YANG MED, RDZUN PA YANG MED DE, DE BAS NA, DE BZHIN
GSHEGS PAS CHOS THAMS CAD SANGS RGYAS


@229A *, ,KYI CHOS SO, ,ZHES GSUNGS NGO, ,RAB 'BYOR, CHOS THAMS
CAD CES BYA BA NI, DE DAG THAMS CAD CHOS MED PA YIN TE, DE BAS
NA, CHOS THAMS

CAD SANGS RGYAS KYI CHOS ZHES BYA'O, ,RAB 'BYOR, 'DI LTA STE,
DPER NA, MI ZHIG LUS DANG LDAN ZHING LUS CHEN POR GYUR PA BZHIN
NO, ,TSE DANG LDAN PA RAB 'BYOR GYIS GSOL

PA; BCOM LDAN 'DAS, DE BZHIN GSHEGS PAS MI ZHIG LUS DANG LDAN
ZHING LUS CHEN PO ZHES GANG GSUNGS PA DE, DE BZHIN GSHEGS PAS LUS
MA MCHIS PAR

GSUNGS TE, DES NA, LUS DANG LDAN ZHING LUS CHEN PO ZHES BGYI'O,
,BCOM LDAN 'DAS KYIS BKA' STZAL PA, RAB 'BYOR, DE DE BZHIN TE,
BYANG CHUB SEMS DPA' GANG

'DI SKAD DU, BDAG GIS SEMS CAN RNAMS YONGS SU MYA NGAN LAS
BZLA'O, ,ZHES ZER NA, DE BYANG CHUB SEMS DPA' ZHES MI BYA'O, ,DE
CI'I PHYIR ZHE NA, RAB 'BYOR, GANG

BYANG CHUB SEMS DPA' ZHES BYA BA'I CHOS DE GANG YANG YOD DAM, RAB
'BYOR GYIS GSOL PA, BCOM LDAN 'DAS, DE NI, MA MCHIS LAGS SO,
,BCOM LDAN 'DAS KYIS

BKA' STZAL PA, RAB 'BYOR, DE BAS NA, DE BZHIN GSHEGS PAS CHOS
THAMS CAD NI, SEMS CAN MED PA, SROG MED PA, GANG ZAG MED PA'O,
,ZHES GSUNG NGO, ,RAB


@229B 'BYOR; BYANG CHUB SEMS DPA' GANG ZHIG 'DI SKAD DU, BDAG GIS
ZHING BKOD PA RNAMS BSGRUB BO, ,ZHES ZER NA, DE YANG DE BZHIN DU
BRJOD PAR BYA'O, ,DE CI'I PHYIR ZHE NA, RAB 'BYOR

ZHING BKOD PA RNAMS ZHING BKOD PA RNAMS ZHES BYA BA DE NI, DE DAG
BKOD PA MED PAR DE BZHIN GSHEGS PAS GSUNGS PA'I PHYIR TE, DES NA
ZHING BKOD PA RNAMS ZHES BYA'O, ,RAB

'BYOR; BYANG CHUB SEMS DPA' GANG ZHIG CHOS RNAMS NI, BDAG MED
PA'O, ,CHOS RNAMS NI, BDAG MED PA'O, ,ZHES MOS PA DE NI, DE BZHIN
GSHEGS PA DGRA BCOM PA YANG

DAG PAR RDZOGS PA'I SANGS RGYAS KYIS BYANG CHUB SEMS DPA' BYANG
CHUB SEMS DPA'O, ,ZHES BRJOD DO, ,RAB 'BYOR, 'DI JI SNYAM DU
SEMS, DE BZHIN GSHEGS PA LA SHA'I

SPYAN MNGA'AM, RAB 'BYOR GYIS GSOL PA, BCOM LDAN 'DAS, DE DE LTA
LAGS TE, DE BZHIN GSHEGS PA LA SHA'I SPYAN MNGA'O, ,BCOM LDAN
'DAS KYIS BKA' STZAL PA,

RAB 'BYOR, 'DI JI SNYAM DU SEMS, DE BZHIN GSHEGS PA LA LHA'I
SPYAN MNGA'AM, RAB 'BYOR GYIS GSOL PA, BCOM LDAN 'DAS, DE DE LTA
LAGS TE, DE BZHIN GSHEGS

PA LA LHA'I SPYAN MNGA'O, ,BCOM LDAN 'DAS KYIS BKA' STZAL PA, RAB
'BYOR, 'DI JI SNYAM DU SEMS, DE BZHIN GSHEGS PA LA SHES RAB KYI
SPYAN MNGA'AM, RAB 'BYOR,


@230A *, ,GYIS GSOL PA, BCOM LDAN 'DAS, DE DE LTA LAGS TE, DE
BZHIN GSHEGS PA LA SHES RAB KYI SPYAN MNGA'O, ,BCOM LDAN 'DAS

KYIS BKA' STZAL PA, RAB 'BYOR, 'DI JI SNYAM DU SEMS, DE BZHIN
GSHEGS PA LA CHOS KYI SPYAN MA NGA'AM, RAB 'BYOR GYIS GSOL PA,
BCOM LDAN 'DAS, DE DE

LTA LAGS TE, DE BZHIN GSHEGS PA LA CHOS KYI SPYAN MNGA'O, ,BCOM
LDAN 'DAS KYIS BKA' STZAL PA, RAB 'BYOR, 'DI JI SNYAM DU SEMS, DE
BZHIN GSHEGS PA

LA SANGS RGYAS KYI SPYAN MNGA'AM, RAB 'BYOR GYIS GSOL PA, BCOM
LDAN 'DAS, DE DE LTA LAGS TE, DE BZHIN GSHEGS PA LA SANGS RGYAS
KYI SPYAN MNGA'O, ,BCOM

LDAN 'DAS KYIS BKA' STZAL PA, RAB 'BYOR, 'DI JI SNYAM DU SEMS,
GANGG'A'I KLUNG GI BYE MA JI SNYED PA GANGG'A'I KLUNG YANG DE
SNYED DU GYUR LA, DE DAG GI BYE MA JI SNYED PA DE SNYED

KYI 'JIG RTEN GYI KHAMS SU GYUR NA, 'JIG RTEN GYI KHAMS DE DAG CI
MANG BA YIN NAM, RAB 'BYOR GYIS GSOL PA, BCOM LDAN 'DAS, DE DE
LTA LAGS TE, 'JIG RTEN GYI

KHAMS DE DAG MANG BA LAGS SO, ,BCOM LDAN 'DAS KYIS BKA' STZAL PA,
RAB 'BYOR, 'JIG RTEN GYI KHAMS DE DAG NA SEMS CAN JI SNYED YOD PA
DE DAG GI BSAM PA THA


@230B DAD PA'I SEMS KYI RGYUN NGAS RAB TU SHES SO, ,DE CI'I PHYIR
ZHE NA, RAB 'BYOR, SEMS KYI RGYUN ZHES BYA BA NI, DE RGYUN MED
PAR DE BZHIN GSHEGS PAS GSUNGS PA'I PHYIR TE,

DES NA; SEMS KYI RGYUN ZHES BYA'O, ,DE CI'I PHYIR ZHE NA, RAB
'BYOR, 'DAS PA'I SEMS KYANG DMIGS SU MED, MA 'ONGS PA'I SEMS
KYANG DMIGS SU MED, DA LTAR

BYUNG BA'I SEMS KYANG DMIGS SU MED PA'I PHYIR RO, ,RAB 'BYOR, 'DI
JI SNYAM DU SEMS, GANG GIS STONG GSUM GYI STONG CHEN PO'I 'JIG
RTEN GYI KHAMS 'DI RIN PO CHE SNA

BDUN GYIS YONGS SU GANG BAR BYAS TE SBYIN PA BYIN NA, RIGS KYI
BU'AM, RIGS KYI BU MO DE, GZHI DE LAS BSOD NAMS MANG DU BSKYED
DAM, RAB 'BYOR GYIS GSOL PA, BCOM

LDAN 'DAS, MANG LAGS SO, ,BDE BAR GSHEGS PA, MANG LAGS SO, ,BCOM
LDAN 'DAS KYIS BKA' STZAL PA, RAB 'BYOR, DE DE BZHIN NO, ,DE DE
BZHIN TE, RIGS KYI

BU'AM; RIGS KYI BU MO DE, GZHI DE LAS BSOD NAMS KYI PHUNG PO MANG
DU BSKYED DO, ,RAB 'BYOR, GAL TE BSOD NAMS KYI PHUNG PO BSOD NAMS
KYI PHUNG POR GYUR NA, BSOD

NAMS KYI PHUNG PO BSOD NAMS KYI PHUNG PO ZHES DE BZHIN GSHEGS PAS
MI GSUNG NGO, ,RAB 'BYOR, 'DI JI SNYAM DU SEMS, GZUGS KYI SKU
YONGS SU GRUB PAS DE BZHIN GSHEGS


@231A *, ,PAR BLTA'AM, RAB 'BYOR GYIS GSOL PA, BCOM LDAN 'DAS, DE
NI, MA LAGS TE, GZUGS KYI SKU YONGS SU GRUB PAS DE BZHIN GSHEGS

PAR MI BLTA'O, ,DE CI'I SLAD DU ZHE NA, BCOM LDAN 'DAS, GZUGS KYI
SKU YONGS SU GRUB PA, GZUGS KYI SKU YONGS SU RDZOGS PA ZHES BGYI
BA NI, DE YONGS SU GRUB PA

MA MCHIS PAR DE BZHIN GSHEGS PAS GSUNGS PA'I SLAD DU STE, DES NA,
GZUGS KYI SKU YONGS SU GRUB PA ZHES BGYI'O, ,BCOM LDAN 'DAS KYIS
BKA' STZAL

PA; RAB 'BYOR, 'DI JI SNYAM DU SEMS, MTSAN PHUN SUM TSOGS PAS, DE
BZHIN GSHEGS PAR BLTA'AM, RAB 'BYOR GYIS GSOL PA, BCOM LDAN 'DAS,

DE NI; MA LAGS TE, MTSAN PHUN SUM TSOGS PAS DE BZHIN GSHEGS PAR
MI BLTA'O, ,DE CI'I SLAD DU ZHE NA, DE BZHIN GSHEGS PAS MTSAN
PHUN SUM TSOGS

PAR GANG GSUNGS PA DE, MTSAN PHUN SUM TSOGS PA MA MCHIS PAR DE
BZHIN GSHEGS PAS GSUNGS PA'I SLAD DU STE, DES NA, MTSAN PHUN SUM
TSOGS PA ZHES BGYI'O, ,

BCOM LDAN 'DAS KYIS BKA' STZAL PA, RAB 'BYOR, 'DI JI SNYAM DU
SEMS, DE BZHIN GSHEGS PA 'DI SNYAM DU, NGAS CHOS BSTAN TO ZHES
DGONGS SO, ,SNYAM NA,


@231B RAB 'BYOR, DE LTAR MI BLTA STE, DE BZHIN GSHEGS PAS GANG
BSTAN PA'I CHOS DE GANG YANG MED DO, ,RAB 'BYOR, SU ZHIG 'DI SKAD
DU, DE BZHIN GSHEGS PAS CHOS BSTAN

TO; ;ZHES ZER NA, RAB 'BYOR, DE NI, MED PA DANG, LOG PAR ZIN PAS
NGA LA SKUR BAR 'GYUR RO, ,DE CI'I PHYIR ZHE NA, RAB 'BYOR, CHOS
BSTAN PA ZHES BYA BA DMIGS PAR 'GYUR

BA'I CHOS BSTAN PA CHOS BSTAN PA ZHES BYA BA DE, GANG YANG MED
PA'I PHYIR RO, ,DE NAS BCOM LDAN 'DAS LA TSE DANG LDAN PA RAB
'BYOR GYIS 'DI SKAD GSOL TO, ,BCOM LDAN 'DAS,

MA 'ONGS PA'I DUS NA SEMS CAN GANG DAG 'DI LTA BU'I CHOS BSTAN PA
'DI THOS NAS MNGON PAR YID CHES PAR 'GYUR BA MCHIS SAM, BCOM LDAN
'DAS KYIS BKA' STZAL

PA; RAB 'BYOR, DE DAG NI, SEMS CAN YANG MA YIN, SEMS CAN MED PA
YANG MA YIN NO, ,DE CI'I PHYIR ZHE NA, RAB 'BYOR, SEMS CAN RNAMS
ZHES BYA BA NI, DE BZHIN

GSHEGS PAS DE DAG SEMS CAN MED PAR GSUNGS PA'I PHYIR TE, DES NA,
SEMS CAN RNAMS ZHES BYA'O, ,RAB 'BYOR, 'DI JI SNYAM DU SEMS, DE
BZHIN GSHEGS

PAS GANG BLA NA MED PA YANG DAG PAR RDZOGS PA'I BYANG CHUB MNGON
PAR RDZOGS PAR SANGS RGYAS PA'I CHOS DE GANG YANG YOD DAM, TSE
DANG LDAN PA RAB 'BYOR GYIS GSOL PA,


@232A *, ,BCOM LDAN 'DAS, DE BZHIN GSHEGS PAS GANG BLA NA MED PA
YANG DAG PAR RDZOGS PA'I BYANG CHUB MNGON PAR RDZOGS PAR SANGS
RGYAS PA'I

CHOS DE GANG YANG MA MCHIS LAGS SO, ,BCOM LDAN 'DAS KYIS BKA'
STZAL PA, RAB 'BYOR, DE DE BZHIN NO, ,DE DE BZHIN TE, DE CHOS
CUNG ZAD KYANG MED CING MI

DMIGS TE, DES NA, BLA NA MED PA YANG DAG PAR RDZOGS PA'I BYANG
CHUB CES BYA'O, ,YANG RAB 'BYOR, CHOS DE NI, MNYAM PA STE, DE LA
MI MNYAM PA GANG YANG

MED PAS DES NA, BLA NA MED PA YANG DAG PAR RDZOGS PA'I BYANG CHUB
CES BYA'O, ,BLA NA MED PA YANG DAG PAR RDZOGS PA'I BYANG CHUB DE
NI, BDAG MED PA DANG, SEMS

CAN MED PA DANG, SROG MED PA DANG, GANG ZAG MED PAR MNYAM PA STE,
DGE BA'I CHOS THAMS CAD KYIS MNGON PAR RDZOGS PAR 'TSANG RGYA'O,
,RAB 'BYOR, DGE

BA'I CHOS RNAMS DGE BA'I CHOS RNAMS ZHES BYA BA NI, DE DAG DE
BZHIN GSHEGS PAS CHOS MED PA NYID DU GSUNGS TE, DES NA DGE BA'I
CHOS RNAMS ZHES BYA'O, ,YANG

RAB 'BYOR, RIGS KYI BU'AM, RIGS KYI BU MO GANG LA LA ZHIG GIS
STONG GSUM GYI STONG CHEN PO'I 'JIG RTEN GYI KHAMS NA RI'I RGYAL
PO RI RAB GANG DAG JI SNYED


@232B YOD PA DE TZAM GYI RIN PO CHE SNA BDUN GYI PHUNG PO MNGON
PAR BSDUS TE SBYIN PA BYIN PA BAS, GANG GIS SHES RAB KYI PHA ROL
TU PHYIN PA 'DI LAS THA NA TSIG BZHI PA'I TSIGS SU

BCAD PA TZAM BZUNG NAS GZHAN DAG LA YANG BSTAN NA, RAB 'BYOR,
BSOD NAMS KYI PHUNG PO 'DI LA BSOD NAMS KYI PHUNG PO SNGA MA DES
BRGYA'I CHAR YANG MI PHOD PA NAS RGYU'I

BAR DU YANG NYE BAR MI BZOD DO, ,RAB 'BYOR, 'DI JI SNYAM DU SEMS,
DE BZHIN GSHEGS PA 'DI SNYAM DU, NGAS SEMS CAN RNAMS DKROL LO
ZHES DGONGS SO, ,SNYAM NA,

RAB 'BYOR, DE DE LTAR MI BLTA'O, ,DE CI'I PHYIR ZHE NA, RAB
'BYOR, DE BZHIN GSHEGS PAS GANG BKROL BA'I SEMS CAN DE DAG GANG
YANG MED PA'I PHYIR RO, ,RAB 'BYOR,

GAL TE DE BZHIN GSHEGS PAS SEMS CAN GANG LA LA ZHIG BKROL BAR
GYUR NA, DE NYID DE BZHIN GSHEGS PA'I BDAG TU 'DZIN PAR 'GYUR,
SEMS CAN DU 'DZIN PA

DANG, SROG TU 'DZIN PA DANG, GANG ZAG TU 'DZIN PAR 'GYUR RO, ,RAB
'BYOR, BDAG TU 'DZIN CES BYA BA NI, DE 'DZIN PA MED PAR DE BZHIN
GSHEGS PAS GSUNGS NA, DE

YANG BYIS PA SO SO'I SKYE BO RNAMS KYIS BZUNG NGO, ,RAB 'BYOR,
BYIS PA SO SO'I SKYE BO RNAMS ZHES BYA BA NI, DE DAG SKYE BO MED
PA NYID DU DE BZHIN GSHEGS PAS GSUNGS


@233A *, ,TE; DES NA, BYIS PA SO SO'I SKYE BO RNAMS ZHES BYA'O,
,RAB 'BYOR, 'DI JI SNYAM DU SEMS, MTSAN PHUN SUM TSOGS PAS DE
BZHIN GSHEGS

PAR BLTA'AM, RAB 'BYOR GYIS GSOL PA, BCOM LDAN 'DAS, DE NI, MA
LAGS TE, MTSAN PHUN SUM TSOGS PAS DE BZHIN GSHEGS PAR MI BLTA'O,
,BCOM

LDAN 'DAS KYIS BKA' STZAL PA, RAB 'BYOR, DE DE BZHIN TE, MTSAN
PHUN SUM TSOGS PAS DE BZHIN GSHEGS PAR MI BLTA'O, ,RAB 'BYOR, GAL
TE MTSAN

PHUN SUM TSOGS PAS DE BZHIN GSHEGS PAR BLTA BAR GYUR NA, 'KHOR
LOS BSGYUR BA'I RGYAL PO YANG DE BZHIN GSHEGS PAR 'GYUR TE, DE
BAS NA, MTSAN PHUN

SUM TSOGS PAS DE BZHIN GSHEGS PAR MI BLTA'O, ,DE NAS BCOM LDAN
'DAS LA TSE DANG LDAN PA RAB 'BYOR GYIS 'DI SKAD CES GSOL TO,
,BCOM LDAN 'DAS KYIS

GSUNGS PA'I DON BDAG GIS 'TSAL BA LTAR NA, MTSAN PHUN SUM TSOGS
PAS DE BZHIN GSHEGS PAR MI BLTA'O, ,DE NAS BCOM LDAN 'DAS KYIS
DE'I TSE TSIGS SU

BCAD PA 'DI DAG BKA' STZAL TO, ,GANG DAG NGA LA GZUGS SU MTHONG,
,GANG DAG NGA LA SGRAR SHES PA, ,LOG PAR SPONG BAS ZHUGS PA STE,
,SKYE BO DE DAG NGA MI MTHONG, ,


@233B SANGS RGYAS RNAMS NI CHOS NYID BLTA, ,'DREN PA RNAMS NI
CHOS KYI SKU, ,CHOS NYID SHES PAR BYA MIN PAS, ,DE NI RNAM PAR
SHES MI NUS, ,RAB 'BYOR, 'DI JI SNYAM DU SEMS,

MTSAN PHUN SUM TSOGS PAS DE BZHIN GSHEGS PA DGRA BCOM PA YANG DAG
PAR RDZOGS PA'I SANGS RGYAS SO, ,SNYAM DU 'DZIN NA, RAB 'BYOR,
KHYOD KYIS DE LTAR MI BLTA STE, RAB

'BYOR; MTSAN PHUN SUM TSOGS PAS DE BZHIN GSHEGS PA DGRA BCOM PA
YANG DAG PAR RDZOGS PA'I SANGS RGYAS KYIS BLA NA MED PA YANG DAG
PAR RDZOGS PA'I BYANG CHUB

MNGON PAR RDZOGS PAR SANGS RGYAS PA MED DO, ,RAB 'BYOR, 'DI SNYAM
DU, BYANG CHUB SEMS DPA'I THEG PA LA YANG DAG PAR ZHUGS PA RNAMS
KYIS CHOS LA LA ZHIG RNAM PAR

BSHIG GAM, CHAD PAR BTAGS PA SNYAM DU 'DZIN NA, RAB 'BYOR, DE
LTAR MI BLTA STE, BYANG CHUB SEMS DPA'I THEG PA LA YANG DAG PAR
ZHUGS PA RNAMS KYIS CHOS GANG

YANG RNAM PAR BSHIG PA'AM, CHAD PAR BTAGS PA MED DO, ,YANG RAB
'BYOR, RIGS KYI BU'AM, RIGS KYI BU MO GANG GIS 'JIG RTEN GYI
KHAMS GANGG'A'I BYE MA SNYED DAG

RIN PO CHE SNA BDUN GYIS RAB TU GANG BAR BYAS TE SBYIN PAR BYIN
PA BAS, BYANG CHUB SEMS DPA' GANG ZHIG CHOS RNAMS BDAG MED CING
SKYE BA MED PA LA BZOD PA THOB NA, DE NYID


@234A *, ,GZHI DE LAS BSOD NAMS KYI PHUNG PO CHES MANG DU BSKYED
DO, ,YANG RAB 'BYOR, BYANG CHUB SEMS DPAS BSOD NAMS KYI PHUNG PO
YONGS SU GZUNG

BAR MI BYA'O, ,TSE DANG LDAN PA RAB 'BYOR GYIS GSOL PA, BCOM LDAN
'DAS, BYANG CHUB SEMS DPAS BSOD NAMS KYI PHUNG PO YONGS SU GZUNG
BAR MI BGYI LAGS SAM,

BCOM LDAN 'DAS KYIS BKA' STZAL PA, RAB 'BYOR, YONGS SU GZUNG MOD
KYI, LOG PAR MI GZUNG STE, DES NA, YONGS SU GZUNG BA ZHES BYA'O,
,RAB 'BYOR, GANG LA LA

ZHIG 'DI SKAD DU, DE BZHIN GSHEGS PA BZHUD DAM, BYON TAM, BZHENGS
SAM, BZHUGS SAM, MNAL BAR MDZAD DO, ,ZHES DE SKAD ZER NA, DES NA
NGAS BSHAD PA'I DON MI

SHES SO; ;DE CI'I PHYIR ZHE NA, RAB 'BYOR, DE BZHIN GSHEGS PA
ZHES BYA BA NI, GAR YANG MA BZHUD, GANG NAS KYANG MA BYON PA'I
PHYIR TE, DES NA, DE BZHIN GSHEGS

PA DGRA BCOM PA YANG DAG PAR RDZOGS PA'I SANGS RGYAS ZHES BYA'O,
,YANG RAB 'BYOR, RIGS KYI BU'AM, RIGS KYI BU MO GANG GIS STONG
GSUM GYI STONG CHEN PO'I 'JIG

RTEN GYI KHAMS NA SA'I RDUL RNAMS JI SNYED YOD PA DE DAG 'DI LTA
STE, DPER NA, RDUL PHRA RAB KYI TSOGS BZHIN DU PHYE MAR BYAS NA,
RAB 'BYOR, 'DI CI SNYAM DU SEMS, RDUL


@234B PHRA RAB KYI TSOGS DE MANG BA YIN NAM, RAB 'BYOR GYIS GSOL
PA, BCOM LDAN 'DAS, DE DE LTAR LAGS TE, RDUL PHRA RAB KYI TSOGS
DE MANG BA LAGS SO, ,DE CI'I SLAD DU ZHE

NA; BCOM LDAN 'DAS, GAL TE TSOGS SHIG MCHIS PAR GYUR NA, BCOM
LDAN 'DAS KYIS RDUL PHRA RAB KYI TSOGS ZHES BKA' MI STZOL BA'I
SLAD DU'O, ,DE CI'I SLAD DU ZHE NA,

BCOM LDAN 'DAS KYIS RDUL PHRA RAB KYI TSOGS ZHES GANG GSUNGS PA
DE TSOGS MA MCHIS PAR DE BZHIN GSHEGS PAS GSUNGS PA'I SLAD DU
STE, DES NA, RDUL PHRA RAB KYI TSOGS ZHES

BGYI'O; ;DE BZHIN GSHEGS PAS STONG GSUM GYI STONG CHEN PO'I 'JIG
RTEN GYI KHAMS ZHES GANG GSUNGS PA DE, KHAMS MA MCHIS PAR DE
BZHIN GSHEGS PAS GSUNGS

TE; DES NA, STONG GSUM GYI STONG CHEN PO'I 'JIG RTEN GYI KHAMS
ZHES BGYI'O, ,DE CI'I SLAD DU ZHE NA, BCOM LDAN 'DAS, GAL TE
KHAMS SHIG MCHIS PAR GYUR NA, DE NYID RIL

POR 'DZIN PAR 'GYUR BA'I SLAD DU'O, ,DE BZHIN GSHEGS PAS RIL POR
'DZIN PAR GANG GSUNGS PA DE, 'DZIN PA MA MCHIS PAR DE BZHIN
GSHEGS PAS GSUNGS TE,

DES NA; RIL POR 'DZIN PA ZHES BGYI'O, ,BCOM LDAN 'DAS KYIS BKA'
STZAL PA, RAB 'BYOR, RIL POR 'DZIN PA NYID NI, THA SNYAD DE, CHOS
DE NI, BRJOD DU MED PA YIN NA,


@235A *, ,DE YANG BYIS PA SO SO'I SKYE BO RNAMS KYIS BZUNG NGO,
,RAB 'BYOR, GANG LA LA ZHIG 'DI SKAD DU, DE BZHIN GSHEGS PAS BDAG
TU LTA BAR GSUNGS

SHING, DE BZHIN GSHEGS PAS SEMS CAN DU LTA BA DANG, SROG TU LTA
BA DANG, GANG ZAG TU LTA BAR GSUNGS SO, ,ZHES ZER NA, RAB 'BYOR,
DE YANG YANG DAG PAR SMRA BAS SMRA

BA YIN NAM, RAB 'BYOR GYIS GSOL PA, BCOM LDAN 'DAS, DE NI, MA
LAGS SO, ,BDE BAR GSHEGS PA, DE NI, MA LAGS SO, ,DE CI'I SLAD DU
ZHE NA, BCOM LDAN 'DAS,

DE BZHIN GSHEGS PAS BDAG TU LTA BAR GANG GSUNGS PA DE, LTA BA MA
MCHIS PAR DE BZHIN GSHEGS PAS GSUNGS PA'I SLAD DU STA, DES NA,
BDAG TU LTA BA ZHES

BGYI'O; ;BCOM LDAN 'DAS KYIS BKA' STZAL PA, RAB 'BYOR, BYANG CHUB
SEMS DPA'I THEG PA LA YANG DAG PAR ZHUGS PA RNAMS KYIS 'DI LTAR
CHOS THAMS CAD SHES

PAR BYA; BLTA BAR BYA, MOS PAR BYA STE, CI NAS CHOS SU 'DU SHES
PA LA YANG MI GNAS PA DE LTAR MOS PAR BYA'O, ,DE CI'I PHYIR ZHE
NA, RAB 'BYOR, CHOS SU 'DU SHES CHOS

SU 'DU SHES ZHES BYA BA NI, 'DU SHES MED PAR DE BZHIN GSHEGS PAS
GSUNGS PA'I PHYIR TE, DES NA, CHOS SU 'DU SHES ZHES BYA'O, ,YANG
RAB 'BYOR, BYANG CHUB


@235B SEMS DPA' SEMS DPA' CHEN PO GANG GIS 'JIG RTEN GYI KHAMS
DPAG TU MED CING GRANGS MED PA DAG RIN PO CHE SNA BDUN GYIS RAB
TU GANG BAR BYAS TE SBYIN PA BYIN PA BAS,

RIGS KYI BU'AM, RIGS KYI BU MO GANG GIS SHES RAB KYI PHA ROL TU
PHYIN PA 'DI LAS THA NA TSIG BZHI PA'I TSIGS SU BCAD PA TZAM
BLANGS NAS 'DZIN TAM, KLOG GAM, KUN

CHUB PAR BYED DAM, GZHAN DAG LA YANG RGYA CHER YANG DAG PAR RAB
TU STON NA, DE NYID GZHI DE LAS BSOD NAMS MANG DU GRANGS MED DPAG
TU MED PA BSKYED DO, ,JI LTAR YANG DAG

PAR RAB TU STON CE NA, JI LTAR YANG DAG PAR RAB TU MI STON PA DE
BZHIN DU STE, DES NA, YANG DAG PAR RAB TU STON PA ZHES BYA'O,
,SKAR MA RAB RIB MAR ME DANG, ,SGYU MA ZIL BA CHU BUR

DANG, ,RMI LAM GLOG DANG SPRIN LTA BU, ,'DUS BYAS DE LTAR BLTA
BAR BYA, ,BCOM LDAN 'DAS KYIS DE SKAD CES BKA' STZAL NAS GNAS
BRTAN RAB 'BYOR DANG, BYANG CHUB SEMS

DPA' DE DAG DANG, 'KHOR BZHI PO DGE SLONG DANG, DGE SLONG MA
DANG, DGE BSNYEN DANG, DGE BSNYEN MA DE DAG DANG, LHA DANG, MI
DANG, LHA MA YIN DANG, DRI ZAR BCAS

PA'I 'JIG RTEN YI RANG STE BCOM LDAN 'DAS KYIS GSUNGS PA LA MNGON
PAR BSTOD DO, ,'PHAGS PA SHES RAB KYI PHA ROL TU PHYIN PA RDO RJE
GCOD PA ZHES BYA BA THEG PA CHEN PO'I MDO RDZOGS SO,,


