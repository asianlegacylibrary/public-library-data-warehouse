@001A *, ,MKHAS GRUB RIN PO CHE'I DAM BCA' BCU BZHUGS SO, ,

@001B #, ,NA MO MNYDZU GHO sh'A YA, BLA MA DANG SANGS RGYAS
BYANG CHUB SEMS DPA' THUGS RJE'I STOBS DANG SMON LAM GYI MTHU
GRUB PA, THOGS PA MED PA'I YE SHES KYI SPYAN DANG LDAN PA RNAMS
LA GUS PA CHEN

POS PHYAG 'TSAL ZHING SKYABS SU MCHI'O, ,LHAG PA'I BSAM PA RNAM
PAR DAG PAS YI DAM DU BGYID PA'I DON MTHA' DAG GEGS MED PAR
MTHAR PHYIN PAR MDZAD DU GSOL, GANG ZHIG THUGS RJE CHEN PO'I

GZHAN DBANG GIS, ,BDAG BDE CUNG ZAD TZAM YANG MI GZIGS PAR,
,GZHAN PHYIR 'BAG PAR DKAR BA'I SPYOD KUN LA, ,GRANGS MED BZOD
DKA'I NGAL BAS MI SKYO BAR, ,THUGS DAM MTHAR PHYIN MDZAD PA'I

'GRO BA'I GNYEN, ,DGE LEGS RTZA BA DRIN CAN BLA MA DANG, ,SRAS
BCAS RGYAL BA RNAMS LA PHYAG BTZAL NAS, ,DE DAG SPYAN SNGAR YANG
DAG BLANGS PA'I KHRIMS, ,SDOM PA GSUM GYI BCAS PA'I 'TSAMS RNAMS

LAS, ,MA GTOGS KHAS LEN BGYI BA CI ZHIG MCHIS, ,'ON KYANG BDAG
NI NYON MONGS DBANG GYUR CING, ,BDAG MED SPYOD PA'I GOMS PA
SHUGS CHES PAS, ,PHAL CHER LOG PA'I RGYUN PHYOGS GZHOL GYUR

@002A *, ,PA, ,'DI LA DRAN SHES SKYE BAR 'GYUR SNYAM NAS, ,SLAR
YANG RGYAL DANG DE SRAS SRUNG MA'I TSOGS, ,DBANG POR GSOL TE
'DUN PA DRAG PO YIS, ,DGE SLONG BDAG GI YI DAM BCU PO 'DI, ,DENG
NAS BRTZAMS

TE JI SRID 'TSO YI BAR, ,SROG LA BAB KYANG DOR BAR MI BGYI
ZHING, ,GAL TE 'DAS NA RGYAL BA SRAS BCAS KYIS, ,PHYAGS LTAR
DGONGS NAS SRUNG MA'I TSOGS RNAMS KYIS, ,BAG MED BDAG GI KHONG
PA'I SNYING PHYUNGS SHIG ,

DE LTAR MKHYEN PAR GSOL NAS, DAM BCA' BA BCU RJES SU BRJOD PA NI
'DI DAG GO ,'DI YANG GANG TSE GZHAN GYI SEMS NGES PAR BSRUNG
DGOS PA DANG, CHES NGA MTSAR BA LA SOGS PA'I CHOS LDAN GYI DMIGS
BSAL

RE RE TZAM MA GTOGS PA'I SKABS GANG DU YANG, DMAG DANG CHOM RKUN
RGYAL PO'I GTAM LA SOGS PA 'DU 'JI'I GTAM GYI SBYOR BA CUNG ZAD
KYANG MI BGYI BA NA DAM BCA' BA DANG PO'O, ,KUN SLONG SKYON
CHAGS PA'AM,

LUNG DU MA BSTAN PA RNAM PAR MA BRTAGS PA'I SEMS KYIS BSLANG BA
YANG RUNG STE, DE NYID KYI NYES PA SEL BA'I CHOS LDAN GYI CHED
DU PHAN PAR 'DOD PA 'BA' ZHIG GIS BRJOD RIGS PA'I TSIG GIS BRJOD
PA

@002B MA GTOGS PA, RANG LAS RGYUD THA DAD PA'I GANG ZAG DMIGS
KYIS BSAL BA'I MING GIS SMOS TE, DE'I SGO GSUM GYI SKYON PHRA MO
TZAM YANG TSIG TU BRJOD PA MI BGYI BA NI, DAM BCA' BA GNYIS
PA'O, ,GAL TE RANG LA SEMS RGYUD CUNG ZAD

TZAM YANG 'KHRUG PA'I NYES PA MI 'DREN ZHING, GZHAN LA THABS DES
NGES PAR PHAN ZHING YID CHES PA'I SKABS MA GTOGS PA RANG LAS
RGYUD THA DAD PA'I SEMS CAN DANG, DE LAS GZHAN SEMS CAN MA YIN
PA YUL DU BYAS PA'ANG

RANG STE, RTZUB MO'I TSIG CUNG ZAD TZAM YANG SMRA BAR MI BGYID
PA NI DAM BCA' BA GSUM PA'O, ,GANG GI TSE CHOS LDAN GYI BYA BA'I
CHED DU DRAN SHES NYE BAR BZHAG STE NGES PAR BRTAG DGOS PA'I
GNAS LA SEMS PA MA GTOGS PA, GNYEN BSHES DANG RNYED

BSKUR 'DU 'DZI CHAGS SDANG SOGS KYI GNAS LA CUNG ZAD KYANG NYON
MONGS PA DANG 'DRES PA'I SEMS KYIS BRTAG PAR MI BGYI BA NI, DAM
BCA' BA BZHI PA'O, ,GANG GI TSE NAD DANG LAM LA SOGS PA HA CANG
DUB PA'I SKABS MA GTOGS PAR DGE BA'I

SBYOR BA'I SKABS GANG GI TSE YANG, NYAL BA DANG, 'KHRES PA DANG,
BRE MO'I GTAM DANG, BZA' BTUNG HA CANG BSTEN PA SOGS KYI, CHOS
LDAN GYI DGOS PA MED CING LE LO SKYE BA MTHONG BZHIN DU 'PHRO MI
GCOD CING, DANG DU LEN PA CUNG ZAD KYANG MI BYA BA NI,

DAM BCA' BA LNGA PA'O, ,BDAG LA RDZAS DE BDOG CING DE GANG ZAG
DE NYID LA BYIN NA BDAG GI DGE BA'I BYA BA NYAMS PA'I RKYEN
DANG, 'PHEL BA'I GEGS SU 'GYUR BA'AM, YUL DE LA GNOD PAR 'GYUR
BAR NGES PA'AM CHOS LDAN GZHAN DANG YUL GZHAN LA BSNGOS

@003A *, ,ZIN PA MA GTOGS GANG YANG RUNG BAS YO BYAD BZANG NGAN
CI 'DRA ZHIG SLONG YANG SER SNA'I BLOS MI STER BA SPANGS TE, DE
MA THAG TU DGA' BA'I SEMS KYIS BYIN NAS RDZAGS PA'I BYANG CHUB
TU BSNGO BA NI DAM BCA' BA DRUG PA'O, ,GANG GI TSE BDAG

GAM GNYEN BSHES LONGS SPYOD 'KHOR G-YOG SOGS GANG YANG RUNG BA
LA SU YANG RUNG BAS CI YANG RUNG BA'I GNOD PA DANG, MI SNYAN PA
BRJOD PA DANG, MTSANG 'BRU BA DANG, SROG GCOD PA'I BAR DU BYED
PA THAMS CAD LA DANG PO KHONG 'KHRUG PA DANG, RJES SU KHON DU

'DZIN PA, LUS NGAG GI RNAM PAR 'GYUR BA PHRA MO YAN CHAD 'BAD
PAS 'GAG CING, CUNG ZAD KYANG DANG DU MI LEN PA LA CI NAS KYANG
DE NYID LA LAN DU DNGOS BRGYUD GANG YANG RUNG BA'I SGO NAS PHAN
GDAGS PA'I BLO BSKYED CING SMON LAM GDAB PA NI, DAM BCA' BA

BDUN PA'O, ,BDAG NYID KYIS DBANG KHRID LUNG MAN NGAG BSTAN PA,
MDO RGYUD SOGS BSHAD PA, BDUN TSIGS RAB GNAS SBYIN SREG RNAMS
KYI YON DANG, CHOS LA DMIGS TE GZHAN GYIS BYIN PA, 'PHRAL DU
LONGS SPYOD LA NYE BA'I STA GON BYAS PA, BTZEMS

SHING DRUBS PA'I CHOS GOS DANG, G-YOS SU BYAS SAM DE NYID KYI
TSE G-YOS SU BYED PAR CHAS PA LTA BU'I ZAS GOS MA GTOGS PA, YO
BYAD CHE CHUNG GANG BYUNG YANG, BDAG NYID KYIS CUNG ZAD KYANG
BDAG GIR MI 'DZIN CING, BSOD NAMS GSAG PA'I

THABS 'BA' ZHIG LA GTONG PA DANG, CHOS KYI SBYIN PA TSIG BZHI PA
GCIG YAN CHAD KYANG BYANG CHUB KYI SEMS KYIS ZIN PAR BYA BA NI,
DAM BCA' BA BRGYAD PA'O, ,BSTAN PA 'BA' ZHIG LA BSAMS PA'I BLOS
GSUNG RAB KYI DON LA LOG PAR RTOG

@003B PA 'GOG PA'I YAN LAG MA GTOGS PAR, BSHES GNYEN SU LA YANG
MI BSNGAGS PA CUNG ZAD KYANG MI SMRA ZHING, YON TAN SGROG PA
LHUR LEN PA DANG, GANG ZAG MCHOG DMAN SU LA'ANG, PHUN SUM TSOGS
PA'I RNAM PA CHE CHUNG CI 'DUG PA DANG, YON TAN GYI KHYAD PAR

CHOS DANG MTHUN PA CI 'DUG PA MTHONG NGAM THOS PA NA YID LA ZUG
RNGU CUNG ZAD MI SKYED CING DE MA THAG TU SNYING NAS DGA' BA'I
BLO SBYONG BA NA DAM BCA' BA DGU PA'O, ,DAM BCA' BA BCU PA NI,
NAD DANG CHOM RKUN SOGS DRAG POS GTZES PAS GZHAN DBANG

DU GYUR PAS SGRUB PAR MI NUS PA'I SKABS BYUNG NA MA GTOGS PAR,
JI SRID 'TSO'I BAR DU NYIN ZHAG RE'I NANG DU DGE SBYOR BCU PO
CHAG MED DU BGYI BA STE, DE YANG 'DI LTAR SEMS BSKYED CHOG NYUNG
NGUS THUN DRUG TU LEN CING, KHYAD PAR SNGA DRO SMON SEMS DANG,
BYANG

SEMS KYI SDOM PA RANG GIS BLANG BA'I TSIG RGYAS PA, BYANG CHUB
KYI SEMS GNYIS SBYONG PA'I DMIGS RNAM DNGOS GZHI THUN BZHI'AM
GSUM DU LEN PAR BSGOMS NAS SPYOD LAM THAMS CAD DE NYID KYI RTZIS
ZIN PA'I DRAN SHES RGYA YAN DU MA

SHOR BAR NAR MAR BSTEN PA LA 'BAD PA, 'KHOR BA'I SNANG SHAS ZIL
GYIS GNON PA'I GNYEN POR, SKYES BU CHUNG 'BRING GI DMIG PA RNAM
GTZO BO GANG SKABS DANG 'TSAM PAR THUN GSUM MAM BZHIR BSGOMS NAS
SNGA MA LTAR DRAN SHES BSTEN PA,

SNGAGS BLA MED KYI DKYIL 'KHOR RTEN DANG BRTEN PAR BCAS PA YONGS
SU RDZOGS PA THUN BZHI'I RNAL 'BYOR RNAMS SO, ,'DI LTAR BDAG GI
YID DAM RNAM PA BCU, ,MI 'DOD BZHIN DU GZHAN GYIS BCOL BA DANG,
RTAG DPYOD SPANGS TE BYUNG RGYAL SMRA BA'AM, ,JI TZAM 'BAD

@004A *, ,KYANG 'GRUB PA'I THABS MED PA, ,DE DAG MIN PHYIR RANG
LA BRTAGS PA NA, ,BRTZON PAS 'BAD NA SGRUB PAR NUS PA DANG,
BSGRUBS NA DGOS PA CHE BAR MTHONG NAS NI, ,RGYAL BA'I SRAS KYI
RMAD BYUNG SPYOD PA LA, ,SNYING NAS GUS PA'I DAD PA SKYES PA

BDAG ,RGYAL BA SRAS BCAS MTHU LDAN SRUNG MA'I TSOGS, ,DBANG POR
GSOL BA'I DAM BCA' 'DI LTAR RO, ,DE PHYIR SROG LA BAB KYANG DAM
BCA'I KHUR, ,'DI DAG MI SPANG SLAR YANG RGYAL SRAS KYI, ,'DI LAS
GRANGS MED RLABS CHEN SPYOD KUN LA, ,'DUN DANG SBYOR BA GONG DU

SPEL BAR BGYI, ,TSUL 'DIS MTSON PA'I DUS GSUM DGE BA KUN, ,GCIG
TU BSDOMS PAS TSE RABS KUN TU BDAG ,RMAD BYUNG BSHES GNYEN MCHOG
GIS RJES BZUNG NAS, ,BYANG CHUB SEMS GNYIS NAM YANG MI GTONG
ZHING, ,RLABS CHEN RGYAL SRAS

SPYOD KUN SGRUB PA LA, ,MA ZHUM SNYING STOBS MCHOG GIS SRID
MTHA'I BAR, ,RGYAL BA'I DAM CHOS MA LUS 'DZIN PA DANG, ,'JAM
PA'I DBYANGS KYIS DNGOS SU 'DZIN GYUR CIG ,CES YOS BU'I LO CHO
'PHRUL CHEN PO'I DBO'I ZLA BA'I TSES BRGYAD LA, MANG

DU THOS PA'I BTZUN PA DGE LEGS DPAL BZANG POS, LHAS BYIN GLING
GI GTZUG LAG KHANG DU YI DAM DU BGYIS PA'O,, ,,