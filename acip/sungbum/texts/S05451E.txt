@001A *, ,RTZA BA SHES RAB KYI DKA' GNAS CHEN PO BRGYAD KYI BSHAD PA
BZHUGS SO,,

@001B #, ,RJE BTZUN 'JAM PA'I DBYANGS LA PHYAG 'TSAL LO, ,SLOB
DPON SANGS RGYAS BSKYANGS DANG, SLOB DPON ZLA BA GRAGS PA GNYIS
'GREL BYED GZHAN DANG MI MTHUN PA'I KHYAD PAR

PHRA MO PHYE NA MTHA' YAS KYANG, GNAD DU CHE BA BRGYAD YIN TE,
GZHI'I GNAS SKABS SU, THA SNYAD DU RANG MTSAN DANG KUN GZHI KHAS
MI LEN ZHING, PHYI DON KHAS LEN PA DANG, LAM GYI GNAS

SKABS SU, DE NYID RTOGS PA'I THABS SU RANG RGYUD DANG, RANG RIG
KHAS MI LEN, SGRIB GNYIS KYI 'JOG TSUL DANG, NYAN RANG LA CHOS
RANG BZHIN MED PAR RTOGS PA KHAS LEN PA'I TSUL DANG,

'BRAS BU'I GNAS SKABS SU SANGS RGYAS LA JI SNYED PA MKHYEN PA'I
TSUL TE, KHAS LEN PA BZHI, MI LEN PA BZHI'O, ,DANG PO KUN GZHI
KHAS MI LEN PA LA RTZOD LAN GNYIS, DANG PO NI, KHA CIG

@002A *, ,NA RE, DGE MI DGE'I LAS, 'BRAS BU SMIN PA'I BAR DU GNAS
NA, RTAG PAR 'GYUR BAS RTAG PA'I MTHAR LHUNG BAR 'GYUR LA, LAS
BYAS PA'I SKAD CIG GNYIS PAR ZHIG NA, ZHIG PA

DNGOS POR MI RUNG BAS, LAS KYI RNAM SMIN SKYED PA MI RUNG BAS,
LAS BYAS PA CHUD ZOS PAR 'GYUR RO, ZHES ZER TO, ,LAN NI, KHA CIG
,LAS ZHIG KYANG LAS KYI NUS PA RIM CAN DU 'JUG PA'I GZHI KUN GZHI

RTOGS PAR BYED LA, GZHAN DAG YID KYI RNAM PAR SHES PA'I RGYUN
KHAS LEN PAR BYED CING, KHA CIG ,LAS ZHIG KYANG LAS KYI THOB PA
YOD PAR 'DOD LA, LA LA BU LON DPANGS RGYA DANG 'DRA BAR CHUD MI
ZA BA ZHES BYA

BA'I CHOS GZHAN ZHIG YOD PAS, RTZOD PA DE'I LAN 'DEBS PAR BYED
DO, ,RANG LAN NI, KUN GZHI SOGS KHAS MA BLANGS KYANG LAS BYAS PA
CHUD ZOS PAR MI 'GYUR BAR THAL, DE KHAS MA BLANGS KYANG LAS ZHIG

PAS LAS KYI 'BRAS BU SKYED PA MI 'GAL BA'I PHYIR, MA GRUB STE,
ZHIG PA DNGOS POR MA GRUB PA'I PHYIR, CE NA, RANG MTSAN KHAS
BLANGS NA, ZHIG PA DNGOS POR MI RUNG YANG, KHO BO CAG RANG MTSAN
THA SNYAD DU YANG

@002B KHAS MI LEN PAS ZHIG MA ZHIG GI LAS GNYIS DNGOS PO YIN MIN
MTSUNGS PA'I PHYIR RO, ,DE YANG RANG MTSAN KHAS LEN PA RNAMS,
ZHIG PA DNGOS POR 'DOD PA SU YANG MED DE, DE'I RGYU MTSAN, DNGOS
PO NI, CHOS GZHAN LOG PA LA MI LTOS PAR, RANG DBANG

DU BLO YUL DU 'CHAR DU RUNG BA ZHIG LA 'DOD LA, LAS ZHIG PA NI,
DANG POR ZHIG RGYU'I LAS BLO YUL DU SHAR NAS, DE LOG PA TZAM MA
GTOGS, RANG DBANG DU 'CHAR BA CUNG ZAD KYANG MED PAR 'DOD PA'I
PHYIR RO, ,RANG MTSAN KHAS MI LEN PA RNAMS LA ZHIG PA DNGOS

POR BSGRUB PA SHIN TU SLA STE, LAS ZHIG MA ZHIG GNYIS DNGOS PO
YIN MIN MTSUNGS PAR THAL, YUL RANG NGOS NAS GRUB PA'I RGYU 'BRAS
KYI RJES SU 'GRO LDOG MA ZHIG PA'I LAS LA YANG MED LA, THA SNYAD
KYI DBANG GIS BZHAG PA TZAM GYI RGYU 'BRAS KYI RJES SU 'GRO

LDOG ZHIG PA LA YANG YOD PA'I PHYIR, MA GRUB STE, ZHIG PA NI
DNGOS PO LOG TZAM YIN PAS, RGYUS BYA BA CUNG ZAD KYANG BYED MI
NUS PA'I PHYIR, CE NA, 'O NA LAS KYANG RGYU MED PAR 'GYUR TE,
GRUB ZIN PAS BYA BA CUNG ZAD KYANG BYED MI DGOS PA'I PHYIR, GZHAN
YANG ZHIG PA GRUB

ZIN NAS, ZHIG RGYUS KHYAD PAR GZHAN ZHIG BYED PAR KHAS LEN PA MIN
GYI, ZHIG PAR BYED PA TZAM YIN NO, ,LAS DE RANG GI RGYU'I DUS NA
MED CING, DE'I RJES SU BYUNG BAS RJES SU 'GRO LDOG MTHONG BA
BZHIN DU, LAS ZHIG PA YANG, LAS KYI DUS NA MED KYANG,

DE'I RJES SU BYUNG BAS, LAS LA SNGA PHYI RJES SU 'GRO LDOG GRUB
PA YIN NO, ,GZHAN YANG ZHIG PA DNGOS POR MI 'DOD NA, SKYE BA'I
RKYEN GYIS RGA SHI ZHES PA'I LUNG DANG 'GAL TE, SKYE BA SHI BA'I
RKYEN DU GSUNGS PA'I PHYIR, ZHIG PA 'DU BYED KYI PHUNG PO'I NANG
DU BSDUS

@003A *, ,PAS GSUNGS PA MI 'THAD PAR 'GYUR RO, ,NGES NA LAS LA
SKYE BA RANG BZHIN GYIS MA GRUB PA'I PHYIR, ZHIG PA RANG MTSAN PA
MED LA, DE LTA NA'ANG, MING TZAM GYIS BZHAG PA'I ZHIG MA ZHIG
DNGOS POR MTSUNGS PAS, KUN GZHI SOGS

BZHI KHAS MA BLANGS KYANG, ZHIG PAS 'BRAS BU SKYED PA'I PHYIR,
LAS BYAS PA CHUD ZOS PAR MI 'GYUR RO, ,SNYAM DU DGONGS NAS SLOB
DPON GYIS, GANG PHYIR LAS NI NAS, MI 'GYUR RO ZHES GSUNGS SO, ,'O
NA BUM MED SOGS DNGOS POR 'GYUR RO ZHE NA, DE

NI BUM PA DMIGS BYED KYI TSAD MA LOG TZAM GYIS BZHAG LA, DE GNYIS
SNGA PHYI'I RIM PA MA GRUB PAS MI MTSUNGS SO, ,ZHIG PA'I 'BRAS BU
BSKYED NA, KUN GZHI SOGS DON MED PAR RANG BZHIN KUN MTHUN NO,
,GNYIS PA THA SNYAD DU'ANG RANG MTSAN KHAS

MI LEN PA'I RGYU MTSAN NI, SPYIR RANG MTSAN DON DAM DU GRUB PAR
'DOD NA, DNGOS SMRA BAR 'GYUR LA, DON DAM DU MA GRUB KYANG THA
SNYAD DU GRUB PAR 'DOD PA DBU MA RANG RGYUD PA DANG, THA SNYAD
DU'ANG MA GRUB PA SLOB DPON GNYIS KYI BZHED PA'O, ,DE LA

RANG MTSAN DON DAM DU GRUB PA BKAG NAS THA SNYAD DU GRUB PAR 'DOD
NA, 'PHAGS PA'I YE SHES DNGOS PO'I 'JIG BYED DU THAL, STONG NYID
DON GZHAN DANG MI LDAN PAS STONG PAR 'GYUR GYI RANG STONG MIN PAR
'GYUR RO, ,DE LA DNGOS PO RANG GI NGO BOS

GRUB NA, DE KHO NA NYID DU GRUB PAR 'GYUR BAS, 'PHAGS PA'I MNYAM
GZHAG YE SHES KYI DMIGS RUNG DU 'GYUR RO, ,DE LTA NA, STONG NYID
MNGON SUM DU RTOGS PA'I TSE, DNGOS PO MED PAR RTOGS PAR 'GYUR TE,
DNGOS PO YOD NA 'PHAGS PA'I MNYAM

@003B GZHAG YE SHES KYI DMIGS RUNG DU 'GYUR BA LAS MA DMIGS PA'I
PHYIR RO, ,DES NA DNGOS PO SNGAR YOD LA, STONG NYID MNGON SUM DU
RTOGS PA'I TSE, MED PAR RTOGS PAS, BUM PA THO BAS BSHIG PA LTAR,
YE SHES DE NYID DNGOS PO'I BSHIG BYED DU 'GYUR

RO, ,GZHAN YANG SEMS TZAM PA RNAMS KYIS, GNYIS MED KYI SHES PA
BDEN PAR KHAS BLANGS NAS, DE LA PHYI DON BKAG PA'I SGO NAS, STONG
PA DANG LDAN PAR 'DOD PA LTAR, DNGOS PO RNAMS GZHAN STONG DU
'GYUR GYI, RANG STONG MIN PAR 'GYUR TE, DON DAM DU GRUB

PA'I RANG MTSAN KHEGS KYANG, RANG GI NGO BOS GRUB PA MA KHEGS
PA'I PHYIR, DE LTAR NA, MDO LAS, STONG PA NYID KYI CHOS RNAMS
STONG PAR MI BYED DE, CHOS RNAMS NYID STONG PA NYID DANG, ZHES
SOGS KYI DON LEGS PAR BSHAD PAR 'GYUR RO, ,DES NA RTEN 'BYUNG GI

CHOS RNAMS, MING TZAM BRDA TZAM GYI SGO NAS BYA BA BYED PA YIN
LA, DE LA RANG BZHIN KHEGS DGOS SHING, GANG DU BYA BA BYED PA
DER, RANG BZHIN KHEGS DGOS PAS, THA SNYAD DU'ANG RANG BZHIN KHEGS
PA YIN NO, ,DE LTAR NA, YANG DAG PA DANG, LOG PA'I KUN RDZOB

KYI RNAM DBYE MI RUNG BAR 'GYUR RO ZHE NA, SNANG TSUL LTAR DON
BYED NUS MI NUS GNYIS LA YANG LOG GI RNAM DBYE MI RUNG BAR THAL
BA 'DOD PA YIN TE, 'JIG RTEN PA'I SHES PA LA SNANG BA LTAR MA
GRUB PAS KHYAB PA'I PHYIR, DE LTA NA YANG, THA SNYAD PA'I SHES PA
LA LTOS

NAS YANG DAG KUN RDZOB DANG, LOG PA'I KUN RDZOB KYI RNAM DBYE
'THAD DO, ,DE LA SNGON PO MTSAN GZHI, YANG DAG KUN RDZOB TU
MTSON, KUN RDZOB BDEN PA GANG ZHIG ,DE KHO NA NYID MA RTOGS PAR,
SNANG BA LTAR DU MA GRUB PAR RTOGS MI NUS PA GZUGS BRNYAN, MTSAN

@004A *, ,GZHI, LOG PA'I KUN RDZOB TU MTSON, KUN RDZOB BDEN PA
GANG ZHIG ,DE KHO NA NYID RTOGS PA LA MA LTOS PAR SNANG BA LTAR
MA GRUB PAR RTOGS NUS PA, YUL GZHAN DU YUL CAN LA YANG, YANG LOG
GI DBYE BA 'THAD LA, RANG RGYUD PA RNAMS

NI, YUL CAN LA YANG LOG GI DBYE BA MI BYED DE, RANG SNANG MKHAN
GYI RANG RIG MNGON SUM SNANG YUL LA 'KHRUL MI SRID PAS, SNANG
TSUL LTAR DON BYED NUS MI NUS KYI RNAM DBYE MI SRID PAR 'DOD PA'I
PHYIR, THA SNYAD DU YANG RANG BZHIN MED NA KUN RDZOB BDEN PA MI

SRID PAS, BDEN PA GNYIS SU BZHAG TU MED PAR 'GYUR RO ZHE NA, THA
SNYAD KYI BSAM PA'I NGOR BDEN PA THA SNYAD KYI BDEN PA'I DON YIN
GYI, THA SNYAD DU BDEN PA MI SRID PAS NYES PA MED DO, ,DE LA BDEN
PA GNYIS KYI MTSAN GZHI, MTSAN NYID DANG, MTSAN

GZHI LA MTSAN NYID NGES BYED KYI TSAD MA DANG, 'PHAGS PA'I MNYAM
GZHAG YE SHES KYI DE KHO NA NYID GZIGS PA'I TSUL LO, ,DANG PO
DNGOS KUN CES SOGS GSUNGS PA LTAR, PHYI NANG GI DNGOS PO 'DI
RNAMS BYIS PA RNAMS KYIS KYANG RTOGS PAR NUS PA'I THA

SNYAD PA'I SHES PAS RTOGS PAR NAS PA DANG, GANG ZHIG LTA BA'I
PHYIR TU 'PHAGS PA'I LAM BSGOM PA 'BRAS BU DANG BCAS PAR 'GYUR BA
DON DAM DPYOD PA'I TSAD MAS RNYED PA'I DON GNYIS GNAS TE, DE LA
BYIS PA RNAMS LA BDEN PAR GRAGS PA'I SNGON PO

LA SOGS PA KUN RDZOB KYI BDEN PA YIN LA, SNGON PO'I RANG BZHIN
MED PA DON DAM BDEN PA YIN NO, ,GANG ZHIG SNGON PO LA SOGS PA
BYIS PA RNAMS KYI NGOR KUN RDZOB BDEN PA YIN ZER BA DE DAG GIS
LEGS PAR SMRAS PA MA YIN TE, SNGON PO KUN RDZOB KYI

@004B BDEN PAR RTOGS PA LA, DE'I SNGON DU SNGON PO BDEN 'DZIN GYI
SGRO 'DOGS CHOD PA 'GRO DGOS PA'I PHYIR, GNYIS PA LA KUN RDZOB
BDEN PA'I MTSAN NYID, RTEN 'BREL SNA TSOGS SU SNANG BA DANG, DON
DAM BDEN PA'I MTSAN NYID DANG, RANG BZHIN SPROS BRAL GANG

ZHIG ,YONGS GCOD DU SHES BRJOD GZHAL BYA LAS 'DAS PA ZER TO, ,DE
LTA NA'ANG LTA BA MA GO BA'I BYIS PA RNAMS KYIS KUN RDZOB BDEN
PA'I DON MNGON SUM GYIS RTOGS PAR 'GYUR BAS, BDEN 'DZIN GYI SGRO
'DOGS MNGON SUM GYIS CHOD PAR 'GYUR LA, ,DE

LTA NA, GANG ZAG DE 'PHAGS PAR 'GYUR RO, ,RNAM BCAD TZAM DU GRUB
PA'I DGAG PA YANG DON DAM BDEN PAR 'GYUR TE, RANG BZHIN SPROS
BRAL GANG ZHIG ,YONGS GCOD DU SHES BRJOD KYI GZHAL BYA LAS 'DAS
PA'I PHYIR, RTAGS SNGA ZUR MA GRUB CE NA, DE RANG

BZHIN SPROS BRAL MIN NA BDEN PAR GRUB PAR 'GYUR RO, ,DES NA THA
SNYAD PA'I TSAD MAS DNGOS SU RNYED PA KUN RDZOB KYI BDEN PA DANG,
MTHAR THUG SPYOD PA'I RIGS SHES KYIS DNGOS SU RNYED PA DON DAM
BDEN PA'I DON TO, ,GSUM PA LA, DON DAM BDEN PA'I

MTSAN NYID NGES BYED DANG, KUN RDZOB BDEN PA'I MTSAN NYID NGES
BYED DANG, KUN RDZOB BDEN PA DANG, KUN RDZOB TZAM DU PHYE BA'I
TSUL LO, ,DANG PO NI, MYU GU RANG BZHIN MED PA RIGS SHES KYIS
DNGOS SU RTOGS PA NA, DE RIGS SHES KYIS DNGOS SU RTOGS PA'I

LDOG PA DE NYID SHUGS LA RTOGS PA YIN TE, MYU GU RANG BZHIN MED
PA LA BLO KHA PHYOGS DE DNGOS SU MA RNYED PA'I SGRO 'DOGS RIGS
SHES KYIS CHOD PA'I PHYIR TE, MTSAN GZHI NGES BYED KYI TSAD MAS
MTSAN NYID KYANG SHUGS LA RTOGS PA'I PHYIR RO, ,GNYIS PA

@005A *, ,NI, SNGON PO DE THA SNYAD PA'I SHES PA 'KHRUL PA TZAM
GYIS RNYED PAR GRUB PA LA, SNGON PO 'JAL BA'I SHES PA 'KHRUL SHES
SU GRUB DGOS LA, DE LA'ANG SNGON 'DZIN LA SNANG BA LTAR GYI SNGON
PO RANG BZHIN GYIS MA GRUB PAR RIGS SHES

KYIS RTOGS PA LA LTOS PAS, MTHAR THUG DPYOD PA'I RIGS SHES DANG,
SNGON PO 'JAL BA'I THA SNYAD PA'I SHES PA GNYIS LA LTOS NAS MTSAN
NYID NGES PAR BYED PA YIN NO, ,GSUM PA NI, KHA CIG NA RE, SNGON
PO BYIS PA'I NGOR KUN RDZOB BDEN PA YIN LA,

'PHAGS PA 'OG MA GSUM GYI NGOR KUN RDZOB TZAM YIN GYI, KUN RDZOB
BDEN PA MA YIN NO ZHES ZER TO, ,DE LTA NA 'PHAGS PA RNAMS KYIS
BDEN GNYIS KYI RNAM DBYE PHYIN CI MA LOG PAR 'CHAD MI NUS PAR
'GYUR TE, RANG NYID KYI BLO'I NGOR KUN RDZOB KYI BDEN PA

MI SRID PA'I PHYIR, DES NA KUN RDZOB TZAM YIN PA NI, NYAN RANG
DGRA BCOM PA DANG BYANG CHUB SEMS DPA' RNAMS KYI RJES THOB KYI
NGOR BZHAG PA'I PHYIR YIN LA, DE'I DON YANG, DE DAG GI RGYUD LA
GZUGS SGRA LA SOGS BDEN PAR 'JOG PA'I BLO KUN RDZOB

PA MED PAR STON PA YIN GYI, DE DAG GI BLO KUN RDZOB PA'I NGOR,
GZUGS SGRA SOGS KUN RDZOB BDEN PAR MA GRUB PAR STON PA MIN NO,
,NYAN RANG 'PHAGS PA SLOB PA DANG, SA BDUN PA MAN CHAD KYI 'PHAGS
PA RNAMS KYI RGYUD LA BDEN PAR 'JOG PA'I BLO KUN RDZOB

PA YOD DE, NYON SGRIB MNGON GYUR PA YOD PA'I PHYIR, DES NA DE DAG
GI RJES THOB KYI NGOR GZUGS SGRA SOGS LA KUN RDZOB TZAM ZHES MI
BYA'O, ,DES NA GANG ZAG DE'I RGYUD KYI BLO KUN RDZOB PA'I NGOR
GZUGS SGRA SOGS BDEN PAR MA GRUB PA DANG, DE'I KUN

@005B RDZOB PA'I NGOR GZUGS SGRA BDEN PAR MA GRUB PA GNYIS 'KHRUL
NAS SO SOR MA PHYE BA YIN NO, ,BZHI PA NI, MDO LAS, 'GA' YANG
MTHONG BA MED PA NI MTHONG BA DAM PA'O, ZHES GSUNGS PA'I DON TE,
DPER NA, THOGS BCAS KYI GZUGS YOD NA, DMIGS

RUNG MA DMIGS PA LA NAM MKHA' MTHONG NGO ZHES PA LTAR, 'PHAGS
PA'I MNYAM GZHAG YE SHES KYIS BDEN MED RTOGS PA YIN TE, BDEN PA
YOD NA DMIGS SU RUNG BA LAS MA DMIGS PA'I PHYIR RO, ,SNANG BA'I
SPROS PA'ANG MA LUS PA LDOG DGOS PA YIN TE,

SGRIB PA ZAD PAR MA SPANGS PA RNAMS LA KUN RDZOB SNANG NA BDEN
PAR SNANG DGOS PAS 'KHRUL SHES SU 'GYUR RO, ,KUN RDZOB RNAMS RANG
GI DE KHO NA NYID GZIGS PA'I NGOR MED DE, DE'I NGOR YOD NA, RANG
GI DE KHO NA NYID DU GRUB DGOS PA LAS, RANG GI DE KHO NA NYID DU

MA GRUB PA'I PHYIR RO, ,GSUM PA THA SNYAD DU PHYI ROL GYI DON
KHAS LEN PA NI, RNAL 'BYOR SPYOD PA PA RNAMS KYIS PHYI ROL GYI
DON MED PA'I SEMS TZAM ZHIG ,DE KHO NA NYID DU GRUB PA YIN ZER
TE, DE'I DPE LA JI LTAR YIN DRIS PAS, RMI LAM GYI GNAS SKABS
BZHIN

NO, ZHE NA, DE MI 'THAD DE, RMI LAM NA PHYI DON BDEN PA MED PA
BZHIN DU, SEMS KYANG BDEN PA YOD PA MA GRUB, SAD PA'I DUS SHES PA
DRAN PA'I RTAGS LAS, MYONG BA YOD PAR DPOG NA, RMI LAM NA'ANG DON
YANG YOD PAR 'GYUR TE, SAD DUS SU DRAN PA YOD

PA'I PHYIR, GNYID KYI RKYEN GYIS DON SNANG GI SHES PA'I BAG CHAGS
SMIN PA LAS RMI LAM GYI SHES PA SKYE BA YIN GYI, DON GYI DBANG
GIS MIN NO ZHE NA, LONG PA LA'ANG GNYID SAD PA'I TSE, SNGO SOGS
GSAL BAR SNANG BA'I SHES PA CI'I PHYIR MI SKYE DRIS PAS, RKYEN

@006A *, ,MIG MED PA'I PHYIR RO ZHE NA, 'O NA LONG BA LA SAD PA'I
DUS SU SNGO SOGS GSAL BAR SNANG BA'I SHES PA MI SKYE BA BZHIN DU,
RMI LAM GYI DUS SU YANG MI SKYE BAR 'GYUR TE, GNYIS KA LA MIG MED
PAR MTSUNGS PA'I PHYIR, RTAGS KHAS

BLANGS, DES NA SAD PA'I DUS SU YANG MIG DANG GZUGS DANG DER SNANG
GI SHES PA RDZUN PA SKYE BA BZHIN DU, RMI LAM GYI GNAS SKABS SU
YANG GSUM PO YOD PA YIN LA, DE KHO NA NYID KYI DON MNGON SUM DU
RTOGS PA'I NGOR GSUM PO MED PA BZHIN DU, SAD PA'I

DUS SU YANG RMI LAM GYI GSUM PO MED PA YIN NO, ,RMI LAM GYI DUS
NA MIG GZUGS SOGS YOD NA SAD PA'I DUS SU YANG MTHONG BAR 'GYUR RO
ZHE NA, DE LTA NA, SAD PA'I DUS NA YANG MED PAR THAL, DE KHO NA
NYID MNGON DU GYUR PA'I NGOR MED PA'I PHYIR, DER

MED KYANG SAD DUS KYI SHES PA YUL DANG BCAS PAR GRUB NA, RMI LAM
GYI DUS NA YANG SHES PA YUL DANG BCAS PAR GRUB PA YIN NO, ,DES NA
THA SNYAD PA'I NGOR DON SEMS GNYIS KA YOD PAR MTSUNGS LA, DE KHO
NA NYID SEMS PA'I NGOR DON SEMS GNYIS

KA MED PAR MTSUNGS PAS, DON MED LA SEMS YOD PAR MI RIGS SO, ,BZHI
PA RANG RGYUD KHAS MI LEN PA LA, RANG RGYUD GZHAN GRAGS SPYI'I
RNAM GZHAG DANG, RANG RGYUD KHAS MI LEN PA 'THAD PA'O, ,DANG PO
NI, SLOB DPON RNAM PA GNYIS RANG RGYUD KYI TSAD

MA DANG GZHAL BYA GANG YANG ZHAL GYIS MI BZHES PAS, RANG RGYUD
KYI RTAGS MI SRID PA YIN GYI, RANG RGYUD KYI SBYOR NGAG 'BA' ZHIG
LA RANG RGYUD MI SRID PAR STON PA MIN NO, ,GZHAN GYI KHAS BLANGS
LA LTOS PA MED PAR, RANG DBANG DU 'DZIN STANGS DON LA MI

@006B 'KHRUL BA'I TSAD MA RANG RGYUD PA DANG, DES NGES PA'I TSUL
GSUM DANG LDAN PA'I RTAGS LA RANG RGYUD KYI RTAGS ZHES DBU MA
RANG RGYUD PA MAN CHAD BZHED PAS, DE LTA BU MI SRID PA'I PHYIR
GZHAN GRAGS 'BA' ZHIG GI SGO NAS GZHAN GYI DNGOS PO'I DE KHO NA
NYID KHONG DU CHUD

PAR MDZAD PA YIN NO, ,RANG RGYUD KYI RTAGS KYI TSUL GSUM NGES
BYED KYI TSAD MA'I RTZA BA RANG MTSAN MI 'KHRUL BA'I MNGON SUM LA
LTOS PAR RANG RGYUD PA RNAMS BZHED KYANG, DES JI LTAR BZUNG BA'I
RANG MTSAN SLOB DPON 'DIS RTAGS KYI DGAG BYAR MDZAD PA YIN NO, ,

DBU MA PA LA THAL 'GYUR BA DANG, RANG RGYUD PA GNYIS KYI THA
SNYAD SNGA MA RNAMS KYIS MDZAD PA LTAR YANG RUNG LA, YANG NA RANG
RGYUD KYI RTAGS KHAS LEN PA'I SGO NAS DE KHO NA NYID RTOGS PAR
MDZAD PA DANG, DE KHAS MA BLANGS PAR GZHAN GRAGS KYI RTAGS KYI
SGO NAS DE KHO NA

NYID KYI RTOGS PA SKYED PA'I DBU MA PA GNYIS DBYE'O, ,RTAGS DE
GNYIS KYI KHYAD PAR YANG GZHAN GYI KHAS BLANGS LA MA LTOS PAR
RANG DBANG DU 'DZIN STANGS DON LA MI 'KHRUL BA'I TSAD MAS BZHAG
PA'I TSUL GSUM DANG LDAN PA LA, RANG RGYUD DANG, DE LTAR MIN PAR

GZHAN GYI KHAS BLANGS LA LTOS NAS TSAD MAS NGES PA'I TSUL GSUM
DANG LDAN PA LA GZHAN GRAGS KYI GTAN TSIGS ZHES BYA'O, ,KHA CIG
TSUL GSUM GZHAN GYIS KHAS MA BLANGS PA'AM, KHAS BLANGS PA'I MTHAR
THUG PA TZAM GYIS GZHAN GYI LOG RTOG 'GOG PA THAL

'GYUR BA DANG, TSUL GSUM TSAD MAS NGES PA'I SGO NAS BYED PA RANG
RGYUD PA ZHES 'DOD PA DANG, GZHAN DAG BDEN PA 'GOG PA TZAM YIN
GYI, BDAG MED MI SGRUB PA THAL 'GYUR BA DANG, BDAG MED KYANG
SGRUB PA RANG RGYUD PA ZHES 'BYED PA NI, MI 'THAD PA RGYAS

@007A *, ,PAR GSUNGS ZIN PAS 'DIR BRJED BYANG DU MI BRI'O, ,GNYIS
PA NI, DBU MA PAS, DNGOS SMRA BA'I NGOR, MYU GU RANG BZHIN MED
PAR SGRUB PA'I TSE, MYU GU DE, RANG RGYUD KYI RTAGS KYI SHES 'DOD
CHOS CAN DU MI RUNG BAR THAL, DE'I TSE GZHI

MYU GU'I YOD LDOG DANG, DGAG BYA'I CHOS RANG BZHIN GNYIS DON LDOG
GANG YANG SO SOR 'CHAR RGYU YOD MED BTZAL BA'I TSE NA SO SOR
'CHAR RGYU MED PAR GCIG TU 'CHAR BAR DNGOS SMRA BAS 'DOD PA'I
PHYIR RO, ,'O NA RTAGS YANG DAG GI SHES 'DOD CHOS CAN DU YANG

MI RUNG BAR 'GYUR RO ZHE NA, SKYON MED DE, GZHI MYU GU RTEN
'BYUNG DU TSAD MAS NGES PA'I PHYOGS CHOS GRUB, RTEN 'BYUNG RANG
BZHIN GYIS YOD PA LA GNOD PA CAN GYI TSAD MA BSTAN PA'I SGO NAS,
MYU GU RANG BZHIN MED PAR RTOGS PA'I RJES DPAG SKYED PAR NUS

PA'I PHYIR, GNOD PA CAN GYI TSAD MA SNGAR MA MTHONG BA MTHONG
RUNG YOD PA'I TSE KHYAB PA LA THE TSOM DANG LDAN PA'I SKABS MI
SRID NA, RJES DPAG SKYED DU MED PAR 'GYUR LA, THE TSOM DANG LDAN
PA'I SKABS YOD NA, RANG RGYUD RTAGS KYIS KHYAB PAR 'GYUR TE,

RTAGS RTEN 'BYUNG TSAD MAS NGES ZIN MA BRJED PA LA, RANG BZHIN
YOD MED THE TSOM DANG LDAN PA'I PHYIR CE NA, SKYON MED DE, RANG
RGYUD KYI RTAGS YOD NA, GZHI CHOS CAN GYI YOD LDOG DANG, DGAG
BYA'I CHOS GNYIS LTA BA MA GO BA'I GONG ROL TU YANG DON SPYI

SO SOR 'CHAR DU RUNG BAS KHYAB LA, RTEN 'BYUNG GI YOD LDOG DANG,
RANG BZHIN GNYIS LA DE LTA BU MI SRID PA'I PHYIR, RANG RGYUD KYI
KHYAB PAR YANG MI 'GYUR RO, ,GZHAN YANG MYU GU RANG BZHIN MED PAR
SGRUB PA'I TSE, RANG RGYUD KYI SHES 'DOD CHOS CAN DU MI

@007B RUNG NA, GRUB ZIN PA'I MYU GU NAM YANG MI RUNG BAS MI 'THAD
DO, ,MYU GU RTOGS PA'I TSAD MA'I BYED PA MA NYAMS BZHIN DU YANG
KHYAB PA LA GNOD PA CAN GYI TSAD MA RAGS PA MTHONG NAS, CI DA NI
MYU GU YANG RANG BZHIN MED PAR BZHAG TU RUNG NGAM SNYAM DU THE
TSOM

DANG LDAN PA'I SKABS SRID PAS, SPYIR RTAGS YANG DAG GI SHES 'DOD
CHOS CAN DU NGES PAR RUNG BA YIN NO, ,MDOR NA LHAN SKYES KYI TSAD
MA MTHUN SNANG DU GRUB PA DNGOS SMRA BA DANG, GNYIS KA'I RGYUD LA
YOD PAS, DE KHO NA NYID KYI RTOGS PA BSKYED DU RUNG BA YIN LA,

GRUB MTHAS BZHAG PA'I MTHUN SNANG DU GRUB PA MED PAS, RANG RGYUD
MI RUNG BA YIN NO, ,CI STE SANGS RGYAS PAS BYE BRAG PA'I NGOR
SGRA MI RTAG PAR SGRUB PA NA, 'BYUNG BA LAS GYUR PA'I SGRA BYE
BRAG PA LA MA GRUB, NAM MKHA'I YON TAN DU GYUR PA'I SGRA SANGS
RGYAS PA LA MA GRUB

KYANG, SGRA TZAM GNYIS KA LA GRUB PA BZHIN DU, DBU MA PA DANG
DNGOS POR SMRA BA RTZOD PA'I SKABS 'DIR YANG, BDEN RDZUN GANG GIS
KYANG KHYAD PAR DU MA BYAS PA'I MYU GU TZAM GNYIS KA LA GRUB PAS,
RANG RGYUD KYI SHES 'DOD CHOS CAN DU RUNG NGO ZHE NA, DE NI DPE
DON MI

MTSUNGS PA YIN TE, KHYAD PAR DOR BA'I SGRA TZAM LA TSAD MAR 'GYUR
BA YOD KYANG, MYU GU RANG MTSAN LA YANG TSAD MAR MA SONG, RANG
MTSAN DANG BRAL BA'I MYU GU LA YANG TSAD MAR MA SONG BA'I MYU GU
TZAM LA TSAD MAR 'GYUR BA DBU MA PA DANG, DNGOS SMRA BA GNYIS KAS
BDEN

GNYIS GANG DU YANG GRUB PAR MI 'DOD PA'I PHYIR RO, ,THAL 'GYUR BA
NANG PHAN TSUN THA SNYAD PA'I DON 'BA' ZHIG LA RJES DPAG BSKYED
PAR 'DOD PA'I TSE, GRUB MTHA' BZHAG PA'I CHOS CAN MTHUN SNANG DU
GRUB PA YOD KYANG, RANG RGYUD DU MI 'GYUR TE, 'DZIN STANGS DON

@008A *, ,LA MI 'KHRUL BA'I TSAD MA MI SRID PA'I PHYIR, LNGA PA
RANG RIG KHAS MI LEN PA'I TSUL LA KHAS LEN PA'I PHYOGS 'GOD PA
DANG, DE MI 'THAD PAR BSTAN PA DANG, RANG LUGS BZHAG PA'O, ,DANG
PO NI, SHES PA RDZAS GCIG GI STENG NA KHA

PHYIR PHYOGS PA RANG RIG BYA BA'I CHAR GYUR PA'I GZUNG BA'I RNAM
PA DANG, NANG KHO NAR PHYOGS PA'I BYED PA'I CHAR GYUR PA'I 'DZIN
PA'I RNAM PA GNYIS YOD DO, ,DE LTA MIN NA, SNGON PO MNGON SUM
GYIS RTOGS KYANG MNGON SUM NGES BYED KYI TSAD MA MED PAS, SNGON

PO NYID KYANG TSAD MAS MI 'GRUB PAR 'GYUR BAS, SHES PA RDZAS GCIG
LA BYA BYED MI 'DRA BA'I RANG RIG GNYIS YOD LA, DE LTAR YOD PA
YANG DRAN PA'I 'DZIN STANGS LAS SHES TE, 'DI LTAR SPYIR DRAN PA
MTHA' DAG MYONG BA'I RJES SU 'BRANG BA YIN LA, BYE

BRAG TU NGAS SNGON PO YANG DAG PAR MTHONG NGO SNYAM DU DRAN PA'I
TSE SNGON PO DRAN PA DANG, SNGON PO'I MTHONG BA DRAN PA, DRAN
PA'I 'DZIN STANGS LA YOD LA, NGES DPAG PAR BYA BA'I SNGON PO
NYAMS SU MYONG BYED DANG, SNGON PO MTHONG BA MYONG BYED GNYIS YOD
PAR GRUB

PAS, RANG RIG YOD PAR GRUB LA, GNYIS MED KYI SHES PA DE'ANG RANG
RIG GIS 'GRUB PAS, SGRUB BYED THUG MED DU MI 'GYUR RO, ZHES ZER
TO, ,GNYIS PA NI, RTAGS SU BKOD PA'I DRAN PA RANG GI MTSAN NYID
KYIS GRUB PA NI, MTHA' BZHI'I SKYE BA BKAG

PAS KHEGS LA, THA SNYAD TZAM DU YIN NA YANG RANG RIG SGRUB PA'I
RTAGS SU MI RUNG STE, BSGRUB BYA NGES PA'I SNGA ROL TU DPE LA
RANG RIG MA GRUB PA'I PHYIR DANG, MYONG TZAM YOD PAR GRUB PAS
KYANG RANG MYONG YOD PAR MI 'GRUB STE, ME TZAM LAS ME SHEL DPOG
PA

@008B MA NGES PA'I PHYIR RO, ,GZHAN YANG DRAN PA MYONG BA LAS
SKYE BA MI 'THAD PAR THAL, GZHAN YIN PA'I PHYIR, BYAMS PA DANG
NYER SBAS GYI DRAN MYONG BZHIN, RGYUD GCIG PA DANG RGYU DANG
'BRAS BU SOGS KYI SGO NAS KYANG KHYAD PAR DBYER MI RUNG STE, DE
DAG LA YANG RDZAS

GZHAN GYIS GNOD PA YIN NO, ,RDZAS GCIG LA BYA BYED MI 'DRA BA
GNYIS YOD NA DON DAM PA'I BYA BYED DU 'GYUR BAS, RANG RIG KHAS
LEN PAS, RANG SKYE MI 'DOD BZHIN DU YANG KHAS LEN DGOS SO, ,GSUM
PA NI, DRAN PA'I RTAGS LAS MYONG BA TZAM DPAG NUS KYANG,

DRAN PAS RANG MYONG DPAG MI NUS TE, SNGAR BSHAD PA LTAR DPE MED
PA'I PHYIR DANG, SNGON PO MYONG BA'I RTAGS LAS SNGON PO RIG PA
SNGON DU SONG BAR GRUB LA, SNGON PO RIG PAR GRUB PA NYID KYIS RIG
PA TZAM DU GRUB ZIN PA'I PHYIR, RANG RIG LA SOGS PA'I SGRUB

BYED GZHAN RTOG PA DON MED DO, ,NGAS SNGAR SNGON PO MTHONG NGO
SNYAM DU DRAN PA NA, DRAN MKHAN RANG NYID KYIS MYONG MKHAN RANG
NYID YUL DU BYAS PA'I RANG MYONG MED KYANG, RANG DRAN 'THAD PA
YIN NO, ,GZHAN YANG SNGON PO'I RNAM PA SHAR BA NA, SNGON PO DNGOS
SU MYONG BYED DES,

SNGON PO DRAN PA'I LAG RJES BZHAG PA YIN PAS, YUL GYI DRAN PA
SKYE BA 'THAD PA YIN LA, SNGON PO DNGOS SU RTOGS PA NA, SNGON
'DZIN SHUGS LA RTOGS PAS, SNGON 'DZIN DRAN PA'I LAG RJES 'JOG NUS
PAS, SNGON 'DZIN MYONG BYED MED KYANG, DRAN PA SKYE BA'ANG

'THAD PA YIN NO, ,RANG RIG KHAS LEN PA RNAMS KYIS NI, SNGON 'DZIN
SHUGS LA RTOGS PAR BZHAG MI NUS TE, DE LTAR NA, RANG RIG DON MED
DO SNYAM DU 'DOD DO, ,DON DE LA BSAMS NAS, 'JUG 'GREL DU, GANG
NYAMS SU MYONG BAS MYONG BA DE DRAN

@009A *, ,PA'I SHES PAS, DRAN PA'I SHES PAS MYONG BA MA YIN PA MA
YIN PAS DRAN PA YUL DANG LDAN PAR 'BYUNG LA, NYAMS SU MYONG BA'I
SHES PAS YONGS SU DPYAD PA GANG YIN PA DE DRAN PAS YONGS SU MA
DPYAD PA MA YIN PAS BDAG

GIS MTHONG NGO ZHES BYA BAR 'GYUR RO, ZHES YUL GYI SKABS SU NYAMS
SU MYONG BA ZHES DANG, YUL CAN GYI SKABS SU YONGS SU BCAD CES
GSUNGS PAR SEMS SO, ,DRUG PA NYAN RANG LA CHOS RANG BZHIN MED PAR
RTOGS PA YOD PAR BZHED PA NI, GANG

ZAG LA DGAG BYA PHRA MO RANG BZHIN GYIS GRUB PA KHEGS PA NA, GZHI
PHUNG PO LA YANG SNGAR GYI KHYAB PA DANG, GTAN TSIGS BSTAN PA
TZAM GYIS PHUNG PO RANG BZHIN MED PAR RTOGS NUS PAS, CHOS RANG
BZHIN MED PAR RTOGS NUS PA GRUB PA YIN NO, ,PHUNG

PO DANG MTSAN NYID MI MTHUN PA'I RANG RGYA THUB PA'I RDZAS YOD
KYI BDAG MED PAR RTOGS PA TZAM GYIS CHOS KYI BDAG MED PA RTOGS
PAR BZHAG MI NUS KYANG, DE TZAM GYIS GANG ZAG GI BDAG MED KYI
DGAG BYA RDZOGS PAR MI KHEGS PA NI 'OG TU 'CHAD PAR

'GYUR RO, ,CHOS RANG BZHIN MED PAR MA RTOGS NA, MYANG 'DAS THOB
PAR BZHAG MI NUS TE, MDO LAS, GANG YANG SKYE BA ZAD DO, ,TSANGS
PAR SPYOD PA BSTEN TO, ,BYA BA BYAS SO, ,'DI LAS SRID PA GZHAN MI
LEN NO, ZHES BYA BA 'DIR, DGRA

BCOM PA LHAG BCAS LA SKYE BZAD DO, ,SNYAM PA'I SHES PA MI RIGS
PAR 'GYUR TE, DA LTAR GYI SDUG BSNGAL RANG BZHIN GYIS SKYE BA MED
PAR THUGS SU MA CHUD PA'I PHYIR, DA LTAR GYI SDUG BSNGAL RANG GI
MTSAN NYID KYIS GRUB KYANG, MA 'ONGS PA'I

@009B SKYE BA GZHAN MI LEN PA'I DBANG DU BYAS NAS DE SKAD GSUNGS
PA YIN NO SNYAM NA YANG MI 'THAD DE, TSIG DANG PO GSUM GYI RGYAS
BSHAD DU, GANG SDUG BSNGAL 'DI MA LUS PAR SPANGS PA NAS, NUB PA
ZHES PA'I BAR DU GSUNGS PAS, SKYE BA ZAD DO, ZHES PA'I

TSIG NI, DA LTAR GYI SDUG BSNGAL RANG GI MTSAN NYID KYIS MI SKYE
BA'I SHES BYED DU GSUNGS TE, 'DI ZHES PA'I NYE TSIG SMOS PA'I
PHYIR DANG, MA 'ONGS PA'I DBANG DU BYAS NAS, TSIG THA MA'I RGYAS
BSHAD DU, SDUG BSNGAL GZHAN MTSAMS MI SBYOR RO, ZHES

SOGS GSUNGS SO, ,LHAG BCAS KYI SKABS SU NYON MONGS PA MNGON SUM
DU SPANGS PA MNGON SUM DU BYAS PA'I DBANG DU MDZAD NAS GSUNGS
KYI, PHUNG PO LOG PA MNGON SUM DU BYAS PA'I DBANG DU MDZAD PA MA
YIN NO ZHE NA, DE LTAR NA, SDUG BSNGAL 'DI ZHES

MI GSUNG BAR NYON MONGS PA 'DI MA LUS PAR SPANGS PA ZHES SOGS
GSUNGS RIGS NA, DE SKAD DU YANG MA GSUNGS SO, ,SDUG BSNGAL YANG
NYER LEN GYI PHUNG PO SPYI'I RNAM GRANGS SU BZHAG STE, SPYI SGRA
BYE BRAG LA 'JUG PAS, NYON MONGS LA SDUG BSNGAL GYI SGRA SBYAR

BA YIN NO ZHE NA, SPYI SGRA SPYI KHO NA LA SKABS 'GAR GNOD PA
MTHONG NA BYE BRAG LA 'JUG PAR RIGS KYANG, 'DIR SPYI LA GNOD PA
MED PA'I PHYIR, BYE BRAG KHO NA LA SPYI'I SGRA SBYAR BA MI RIGS
SO, ,'DI DAG RGYAS PAR RIGS PA DRUG CU PA'I 'GREL PA LAS SHES SO,
,NGES NA

RTZA SHER NYAN THOS KYIS GANG ZAG DANG CHOS KYI BDAG MED RTOGS
PAR LUNG DANG RIGS PA'I SGO NAS RGYAS PAR BSGRUBS SHING, RTZA
SHE'I CHED DU BYA BA'I GDUL BYA RIGS CAN GSUM GA YOD PAS, THEG PA
THUN MONG BA'I BSTAN BCOS SU SLOB DPON ZLA BA GRAGS PA BZHED LA,

@010A *, ,SLOB DPON LEGS LDAN 'BYED NI, NYAN RANG LA CHOS KYI
BDAG MED RTOGS PA MED PAS, THEG CHEN THUN MONG MA YIN PA'I BSTAN
BCOS SU BZHED PA YIN NO, ,BDUN PA SGRIB PA GNYIS KYI 'JOG TSUL
LA, SEMS TZAM PA'I 'DOD PA DANG, DBU MA

PA'I 'DOD PA'O, ,DANG PO NI, NYON MONGS CAN GYI MA RIG PA RIG PA
YE SHES KYI 'GAL BA MI MTHUN PHYOGS YIN PAR SLOB DPON KUN MTHUN
KYANG, SLOB DPON THOGS MED SKU MCHED NI, MA RIG PA NI, PHUNG PO'I
GNAS LUGS LA RMONGS PA TZAM GYIS MA RTOGS PA'I BLO

YIN GYI, LOG RTOG MIN LA, 'JIG LTA NI, GANG ZAG GI BDAG DANG DE'I
BDAG GI BAR SGRO 'DOGS PA'I SHES RAB NYON MONGS PA CAN LOG RTOG
GIS BSDUS PAR BZHED LA, PHYOGS GLANG YAB SRAS NI, 'JIG LTA YANG
NYON MONGS PA CAN GYI MA RIG PAR BZHED CING

MA RIG PA DANG MTSUNGS LDAN DU BSHAD PA YANG MI 'GAL TE, PA LA
SH'A DANG LDAN PA'I NAGS ZHES PA LTAR, MA RIG PA'I PHYOGS GCIG
YIN PA'I RGYU MTSAN GYIS MA RIG PA DANG LDAN PAR BSHAD DO ZHES
ZER TO, ,DE LTA BU'I NYON MONGS PA SA BON DANG BCAS PA

RNAMS NYON SGRIB DANG, GZUNG 'DZIN RDZAS THA DAD DU 'DZIN PA'I
RTOG PA SA BON DANG BCAS PA SHES SGRIB TU BZHED LA, GANG ZAG
PHUNG PO DANG MTSAN NYID MI MTHUN PA'I RANG RKYA THUB PA'I RDZAS
YOD DU 'DZIN PA NI, GANG ZAG GI BDAG 'DZIN YIN ZHING, DE'I ZHE NA

YUL BKAG PA GOMS PAR BYAS PA TZAM GYIS SRID PA LAS GROL NUS PAR
DON SEMS DANG RANG RGYUD PA RNAMS MTHUN NO, ,GNYIS PA DBU MA PA'I
LUGS LA NYON SGRIB NGOS 'DZIN TSUL, RANG RGYUD PA 'OG MA GSUM
DANG MTHUN PA LA, SHES SGRIB NI, BDEN

@010B 'DZIN GYI BLO SA BON DANG BCAS PA LA BZHED DO, ,DBU MA THAL
'GYUR BA'I LUGS LA, RANG RGYUD PA'I LUGS DE MI 'THAD PAR BSTAN PA
DANG, SKYON SPONG DGAG PA DANG, RANG LUGS DANG, DE LA RTZOD PA
SPANG BA'O, ,DANG PO LA, DGAG PA DNGOS DANG, NYES PA

DE DAG 'JUG PA'I RGYU MTSAN NO, ,DANG PO NI, GANG ZAG DANG PHUNG
PO MTSAN NYID MI MTHUN PA'I RANG RKYA THUB PA'I RDZAS YOD MED PAR
RTOGS PA'I BLO GOMS PAR BYAS PA TZAM GYIS SRID PA LAS GROL BA'I
LTA BA CHA YONGS SU RDZOGS PA YIN NA, GZUNG 'DZIN RDZAS THA DAD

KYIS STONG BA RTOGS PAS KYANG RNAM MKHYEN THOB BYED KYI DE KHO NA
NYID KYI LTA BA YONGS SU RDZOGS PAR 'GYUR RO, ,DE KHEGS KYANG
RNAM SHES BDEN 'DZIN GYI SGRO 'DOGS BCAD DU YOD PAS, DE THOB PAR
BYED PA LA RNAM SHES BDEN MED DU RTOGS PAR BYED DGOS SO ZHE NA,

SNGAR GYI GANG ZAG GI BDAG DE KHEGS KYANG GANG ZAG RANG BZHIN
GYIS GRUB PAR 'DZIN PA'I SGRO 'DOGS BCAD DU YOD PAS, SRID PA LAS
GROL BA LA GANG ZAG RANG BZHIN MED PA'I GANG ZAG GI BDAG MED
KYANG RTOGS DGOS, GNYIS PA THEG CHEN GYI SDE SNOD LAS CHOS

KYI BDAG MED PHRA RAGS GNYIS GSUNGS PA LTAR, THEG PA DMAN PA'I
SDE SNOD LAS KYANG GANG ZAG GI BDAG MED PHRA RAGS GNYIS GSUNGS
SO, ,SNGA MA'I GDUL BYA'I GTZO BO DGAG BYA PHRA MO BKAG PA'I
ABDAG MED BSTAN DGOS KYI DBU MA PA YIN GYI, BDAG MED

RAGS PA BSTAN DGOS KYI SEMS TZAM PA ZHAR BYUNG GI GDUL BYA YIN
PAR LTAR, PHYI MA LA YANG GANG ZAG GI BDAG MED PHRA MO BSTAN DGOS
PA'I NYAN THOS GDUL BYA'I GTZO BO YIN GYI, CIG SHOS PHAL PA'I
GDUL BYA YIN NO, ,GZHAN YANG GANG ZAG GI BDAG MED

@011A *, ,RAGS PA RTOGS PA DANG, GANG ZAG MI RTAG PAR RTOGS PA
GNYIS SRID PA'I RTZA BA GCOD BYED YIN MIN MTSUNGS PAS, SRID PA
LAS GROL BA LA NGES PAR GANG ZAG RANG BZHIN MED PAR RTOGS DGOS PA
YIN NO, ,GNYIS PA NI, GANG ZAG BDEN

PAR 'DZIN PA'I BLO GANG ZAG GI BDAG 'DZIN YIN NA, NYES PA DE DAG
MTSUNGS KYANG, KHO BO CAG RNAM SHES NYID LA GANG ZAG TU 'DOD PAS,
GANG ZAG BDEN 'DZIN GYIS RNAM SHES BDEN PAR BZUNG BAS, PHUNG PO
LA BDEN PAR 'DZIN PA CHOS KYI BDAG 'DZIN

YIN NO ZHES SLOB DPON LEGS LDAN 'BYED BZHED DO, ,DE NI MI 'THAD
DE, GANG ZAG PHUNG PO LEN PA PO YIN LA, PHUNG PO NI DE'I NYE BAR
BLANG BYA YIN PAS, LEN PA PO DANG BLANG BYA GCIG TU MI RIGS PAS,
KHYOD 'DOD PA'I GANG ZAG GI BDAG 'DZIN DE NI KUN

BRTAGS YIN GYI LHAN SKYES MIN PAS, GRUB MTHAS BLO MA BSGYUR BA
RNAMS LA 'KHOR BAR SKYE BA'I RGYU MED PAR 'GYUR BA DANG, RTZIG
PHUG NA GLANG CHEN MED PAR RTOGS PAS DUG SBRUL YOD PAR 'DZIN PA'I
'JIGS PA BZLOG MI NUS PA LTAR, DE 'DRA BA'I

BDAG MED RTOGS PAS, SRID PA'I SDUG BSNGAL LAS GROL BAR MI 'GYUR
RO, ,GSUM PA NI, BDEN 'DZIN SA BON DANG BCAS PA NYON SGRIB YIN
LA, GNYIS SNANG 'KHRUL PA BAG CHAGS DANG BCAS PA NI SHES BYA'I
SGRUB PA YIN NO, ,DE LA BDEN 'DZIN

MTHA' DAG NYON MONGS PA CAN GYI MA RIG PA YIN ZHING, 'JIG LTA YIN
LA, GANG ZAG GI BDAG 'DZIN MIN PA NI, NGA YIR 'DZIN PA'I 'JIG
LTA'O, ,GANG ZAG GI BDAG 'DZIN YIN LA 'JIG LTA MIN PA NI, GANG
ZAG GZHAN LA BDEN PAR 'DZIN PA DANG, GNYIS

@011B YIN NI, NGA RANG GI MTSAN NYID KYIS GRUB PAR 'DZIN PA'I
'JIG LTA'O, ,GNYIS MIN NI, PHUNG PO BDEN 'DZIN TO, ,BDUN CU PA
DANG, 'JUG PA SOGS SU, BDEN 'DZIN NYID SRID PA'I RGYUR GYUR PA'I
NYON MONGS PA CAN GYI MA RIG PAR GSUNGS PA 'DI NI, NYAN

THOS LA CHOS KYI BDAG MED RTOGS PA YOD PA'I SGRUB BYED YANG DGOD,
BZHI PA NI, SNGAR GYI GANG ZAG GI BDAG 'DZIN RAGS PA DE 'JIG LTA
YIN NA, DE'I YUL MED PAR RTOGS PA GOMS PAS, SRID PA LAS MI SGROL
BA 'GAL LA 'JIG LTA MIN NA, GZUNG

'DZIN RDZAS THA DAD DU 'DZIN PA'I RTOGS PA'ANG CHOS KYI BDAG
'DZIN MIN PAR 'GYUR RO ZHE NA, 'JIG LTA YIN KYANG KUN BRTAGS YIN
GYI, LHAN SKYES MIN PAS NYES PA DE DAG MED DO, ,'O NA DE 'DRA'I
GANG ZAG GI BDAG MED GOMS PAS GSAL SNANG SKYE BA SRID LA, DE

LTA NA TSANG MAS YONGS SU DAG PA'I BDAG MED LA GSAL SNANG SKYES
PAS RNAL 'BYOR MNGON SUM DU 'GYUR ZHING, DE LTA NA SRID PA LAS
GROL BAR YANG 'GYUR RO ZHE NA, DE 'BA' ZHIG GOMS PA LAS GSAL
SNANG SKYE BA SRID KYANG RNAL 'BYOR GYI RTOGS PA YANG SKYE MI
SRID

PAS NYES PA DE DAG MED DO, ,'O NA BDAG 'DZIN DE KUN BRTAGS YIN
PAR GANG GIS SHES SNYAM NA, BLO LHAN SKYES LA LAG PA NA BA TZAM
LANG NA'O ZHES PA'I THA SNYAD SKYON MED MTHONG BAS, NGA DANG
PHUNG PO GNYIS MTSAN NYID MI MTHUN PA'I RANG RKYA THUB PA'I RDZAS
YOD SO SO BA

MED PAR SHES SO, ,DE BZHIN DU GZUNG 'DZIN RDZAS THA DAD DU 'DZIN
PA'I RTOG PA YANG KUN BRTAGS YIN GYI LHAN SKYES MIN TE, GZUNG
'DZIN NI RGYU 'BRAS YIN LA, 'JIG RTEN NA RGYU 'BRAS RDZAS GZHAN
DU 'DZIN PA'I BLO LHAN SKYES MED PA'I PHYIR TE, DE YANG SHING GI
SA

@012A *, ,BON TZAM BTAB NAS PHYIS KYI SDONG PO LA DMIGS TE NGAS
'DI BTZUGS SO SNYAM DU 'DZIN PA'I THA SNYAD BSNYON MED MTHONG
BA'I PHYIR RO, ,'O NA GZHAN SKYE THA SNYAD PA'I SHES PAS KHEGS
PAR 'GYUR RO ZHE NA, 'JIG RTEN PA RNAMS RGYU 'BRAS DON GZHAN

DU YOD PAR MI 'DZIN PA YIN GYI, DON GZHAN DU MED PAR RIGS SHES
KYIS RTOGS DGOS SO, ,RANG LUGS LA 'JIG LTA LHAN SKYES KYIS PHUNG
PO LA DMIGS PA MI SRID PAS, GANG ZAG GI MTSAN GZHIR YANG PHUNG
PO'I YA GYAL DANG, TSOGS PA GANG YANG MI RUNG

STE, NYE BAR LEN PA PO DANG BLANG BYA GCIG TU MI 'THAD PA'I PHYIR
DANG, GANG ZAG NI PHUNG PO LA BRTEN NAS BTAGS PA TZAM YIN PAS,
PHUNG PO NYID GANG ZAG DANG PHUNG PO LAS DON GZHAN GANG YANG GANG
ZAG TU MI 'THAD DO, ,'DI DAG NI SHING RTA'I DPYAD PA RNAM PA

BDUN GYI SKABS LAS SHES PAR BYA'O, ,'O NA GZUGS BDAG YIN PA SOGS
'JIGS TSOGS LA LTA BA'I MTHA' NYI SHU BSHAD PA JI LTA BU ZHE NA,
DE DAG GIS PHUNG PO DMIGS KYANG KUN BRTAGS YIN GYI LHAN SKYES MIN
TE, RGYUN ZHUGS KYI 'BRAS BU THOB PA'I

TSE ZAD PAR SPONG BAR GSUNGS PA'I PHYIR RO, ,BRGYAD PA SANGS
RGYAS KYIS JI LTA BA MKHYEN PA'I TSUL LA, RTEN 'BREL GYI CHOS
RNAMS BDEN SNANG DANG BCAS BZHIN DU MNGON SUM DU MKHYEN PA MA YIN
TE, DE LTA NA BDEN SNANG LOG PAS YUL SNANG TZAM LDOG PAR 'GYUR
LA,

DE 'DOD NA, BDEN 'DZIN GYI BLO LOG PAS KYANG YUL CAN GYI BLO TZAM
BZLOG DGOS PAS, SANGS RGYAS LA YUL CAN GYI BLO MED PA'AM, YANG NA
BDEN 'DZIN MA SPANGS PAR 'GYUR RO, ,'O NA BDEN SNANG DANG BRAL
BZHIN DU JI SNYED PA MNGON SUM DU MKHYEN PA'I TSUL

@012B JI LTA BU ZHE NA, RTEN 'BYUNG RANG BZHIN MED PA MNGON SUM
DU RTOGS PA'I TSE BDEN PA'I SNANG BA LDOG DGOS TE, DE LTA MIN NA
DON DAM BDEN PA'I MI MTHUN PHYOGS DNGOS SU SNANG BAS SNANG YUL LA
'KHRUL PAR 'GYUR RO, ,DES RTEN 'BREL GYI DON DAM PA'I 'DUG LUGS

MNGON SUM DU MTHONG BA'I TSE BDEN SNANG LDOG DGOS PA YANG, BDEN
PA RTEN 'BREL LA MI SRID CING, DE'I 'DUG LUGS 'KHRUL MED DU
MTHONG BAS YIN NO, ,DE BZHIN DU RTEN 'BYUNG RNAMS RANG BZHIN GYIS
DBEN PA'I BYA BA BYED PAR GNAS LA, DE'I 'DUG LUGS

'KHRUL MED DU MTHONG BA'I TSE NA YANG BDEN PA SNANG NA, MED PA
GSAL SNANG DU 'GYUR BAS, BDEN SNANG GIS STONG BZHIN DU MNGON SUM
GYIS RTOGS PA YIN NO, ,YANG NA 'DI LTAR SHES PAR BYA STE, MNGON
SHES CAN GYIS TSAD NAD CAN LA BLTAS PA'I TSE, TSAD NAD

CAN LA YUL LOG PAR SNANG BA MNGON SUM DU MTHONG YANG, 'KHRUL PAR
MI 'GYUR TE, RANG GI BLO'I SKYON GYI DBANG GIS LOG PA SNANG BA
MIN PA'I PHYIR, DE BZHIN DU BDEN SNANG MTHA' DAG JI SNYED PA
MKHYEN PA'I YE SHES KYIS RTOGS KYANG, 'KHRUL PAR MI 'GYUR TE,

NANG GI BLO'I SKYON GYI DBANG GIS BDEN PA MI SNANG BA'I PHYIR RO,
,DA NI DE DAG GI ZHAR LA DRANG DON DANG, NGES DON GYI RNAM DBYE
SHES PAR BYA STE, DE LA YANG, SEMS TZAM PA RNAMS KYIS MDO GANG LA
BRTEN NAS DRANG NGES JI LTAR 'BYED PA DANG, DBU MA PA RNAMS KYIS
MDO

GANG LA BRTEN NAS DRANG NGES JI LTAR 'BYED PA'I TSUL GNYIS KYIS
SHES PAR BYA'O, ,DANG PO NI, MDO DGONGS 'GREL GYI RJES SU 'BRANGS
PA YIN TE, BYANG CHUB SEMS DPA' BCUS, DRI BA BCU ZHUS PA'I LAN DU
DGONGS 'GREL GSUNGS PA YIN LA, DE'I NANG NAS BYANG

@013A *, ,CHUB SEMS DPA' DON DAM YANG DAG 'PHAGS KYIS DRANG NGES
ZHUS PA'I DRI LAN GYI DON RNAM PAR GTAN LA DBAB PA BSDUS PAR
GSUNGS PA'I DON CUNG ZAD BSHAD NA, BYANG CHUB SEMS DPAS DRI BA
ZHUS PA DANG, STON PAS LAN GSUNGS PA DANG

LAN GYI DON ZHUS PA DANG, DES DRANG NGES KYI DON JI LTAR GRUB
PA'I TSUL LO, ,DANG PO NI, BCOM LDAN 'DAS KYIS PHUNG SOGS CHOS
THAMS CAD, RANG GI MTSAN NYID KYIS GRUB PAR YANG BKA' DANG PO
SOGS SU GSUNGS LA, YANG SHER PHYIN GYI MDOR, CHOS

THAMS CAD NGO BO NYID KYIS MA MCHIS PA, MA SKYES PA, MA 'GAGS PA,
GZOD MA NAS ZHI BA, RANG BZHIN GYIS MYA NGAN LAS 'DAS PA ZHES
KYANG GSUNGS NA, NGO BO NYID MED PA SOGS GSUNGS PA'I DGONGS GZHI
DANG, DGOS PA GANG YIN ZHES ZHUS PA'O, ,NGO

BO NYID MED PA'I TSUL GSUNGS PA NA, RANG GI MTSAN NYID KYIS GRUB
PAR GSUNGS PA'I DGONGS PA YANG BDE BLAG TU RTOGS PAR 'GYUR BAS,
DE'I DGONGS GZHI SOGS GANG YIN NI MA ZHUS SO, ,GNYIS PA LA, NGO
BO NYID MED PA'I DGONGS PA BSHAD PA DANG,

LHAG MA BZHI'I DGONGS PA DANG, DE LTAR GTAN LA PHAB PA'I DGOS
PA'O, ,DANG PO LA, NGO BO NYID MED PA'I DGONGS GZHI NGOS BZUNG BA
DANG, NGO BO NYID MED PA'I SGRAS STON PA'I RGYU MTSAN DPE DANG
BCAS PA'O, ,DANG PO NI, MTSAN NYID NGO BO NYID MED PA DANG,

SKYE BA NGO BO NYID MED PA DANG, DON DAM PA NGO BO NYID MED PA
GSUM LA DGONGS NAS, CHOS THAMS CAD NGO BO NYID MED PA'O, ZHES
GSUNGS SO, ,GSUM PO DE GANG YIN ZHE NA, KUN BRTAGS DANG, GZHAN
DBANG DANG, YONGS GRUB PO, ,GNYIS PA NI, KUN

@013B BRTAGS LA MTSAN NYID NGO BO NYID MED PA ZHES STON PA'I RGYU
MTSAN NI, MING DANG BRNGAS RNAM PAR BZHAG PA TZAM YIN GYI RANG
MTSAN DU MA GRUB PA'I PHYIR RO, ,GZHAN DBANG SKYE BA NGO BO NYID
MED PA'I SGRAS STON PA'I RGYU MTSAN NI, RKYEN GZHAN GYI DBANG GIS
BYUNG BA

YIN GYI BDAG LAS SKYE BA'I NGO BO NYID MED PA'I PHYIR RO, ,DON
DAM PA NGO BO NYID MED PA NI, GZHAN DBANG LA BSHAD PA DANG, YONGS
GRUB LA BSHAD PA GNYIS SO, ,DANG PO NI, GANG ZHIG RTOGS NA SGRIB
PA LAS GROL BAR 'GYUR BA'I DMIGS PA DE LA RNAM

PAR DAG PA'I DMIGS PA YIN PAS NA DON DAM PA ZHES RNAM DAG GI
DMIGS PA BA DON DAM DU GSUNGS PA DER GZHAN DBANG MA GRUB PAS NA,
GZHAN DBANG LA YANG DON DAM PA NGO BO NYID MED PA ZHES BYA STE,
DE LA DMIGS NA KUN NAS NYON MONGS PA 'PHEL

BAR 'GYUR BA'I PHYIR, RNAM GRANGS PA'I KUN RDZOB KYANG YIN NO,
,YONGS GRUB NI DON DAM YIN LA, DNGOS POR MED PAS NA, DON DAM PAR
NGO BO NYID MED PA ZHES BYA'O, ,DPER NA NAM MKHA'I ME TOG DNGOS
POR MED PA LTAR, KUN BRTAGS KYANG NGO, ,GZHAN DBANG

NI SGYU MA LTA BU STE, GNYIS SNANG GI SHES PA LA, YUL PHYI ROL TU
CHAD PA LTAR SNANG YANG, PHYI ROL TU MA GRUB PAS SGYU MA LTA BU
YIN GYI, BDEN SNANG DANG BDEN STONG TSOGS PA'I SGYU MA LTA BU NI
MIN NO, ,YONGS GRUB NI THOGS BCAS KYI GZUGS BKAG PA'I NAM

MKHA'I DPES GSUNGS SO, ,GNYIS PA NI, KUN BRTAGS NGO BO NYID MED
PA'I PHYIR, NGO BO NYID KYIS MA SKYES PA ZHES SOGS SBYAR RO,
,GZHAN DBANG LA BDAG SKYE'I NGO BOR MA SKYES PA ZHES SOGS SBYAR
RO, ,'DIS NI SHER PHYIN GYI MDOR NGO BO NYID MED PAR GSUNGS

@014A *, ,PA NI, KUN BRTAGS DANG, GZHAN DBANG LA DGONGS KYI YONGS
GRUB BDEN DNGOS SU GRUB PA SLOB DPON THOGS MED KYI BZHED PA YIN
NO, ZHES PA'I NGAN RTOG KYANG BSAL BA YIN TE, NGO BO NYID GSUM GA
DGONGS GZHIR GSUNGS PA'I

PHYIR DANG, GZHAN DBANG DANG YONGS GRUB GNYIS KA RANG GI MTSAN
NYID KYIS GRUB PAR GSUNGS PA'I PHYIR RO, ,GSUM PA NI, BYIS PA
RNAMS GZHAN DBANG DANG, BDAG GNYIS KYIS DBEN PAR GYUR PA'I YONGS
GRUB KYI GZHI LA, RTOG PAS JI LTAR BRTAGS

PA LTAR GYI, KUN BRTAGS PA'I NGO BO NYID DU, BDEN PAR MNGON PAR
ZHEN PAS, 'KHOR BAR 'KHOR BAR 'GYUR RO, ,'KHOR BA LAS GROL BA'I
PHYIR TU, DANG POR GZHAN DBANG SKYE BA NGO BO NYID MED PA BSTAN
NAS, SRID PA LAS YID 'BYUNG BAR BYED, DE LAS

KUN BRTAGS MTSAN NYID NGO BO NYID MED PA DANG, YONGS GRUB DON DAM
PA NGO BO NYID MED PA BSTAN NAS, SRID PA LAS GROL BAR BYED DO,
,GANG ZAG GI BDAG MED RTOGS PA'I LAM DANG, 'BRAS BU RNAM GROL
THEG PA GSUM GA KHYAD PAR MED PA LA DGONGS NAS

THEG PA GCIG TU GSUNGS PA YIN GYI, MTHAR THUG THEG PA CHEN PO KHO
NAR NGES PA NI MIN TE, RANG BZHIN GYIS DBANG PO RNO 'BRING RTUL
GSUM SO SOR NGES PAS, ZHI BA BGROD PA GCIG PU PA'I NYAN THOS NI,
NAM YANG 'TSANG RGYA BA MI SRID PA'I PHYIR RO, ,GSUM

PA LAN [?]  GYI DON ZHUS PA NI, BYANG CHUB SEMS DPA' DON DAM YANG
DAG 'PHAGS KYIS, STON PAS GSUNGS PA'I NGO BO NYID MED PA'I DON CI
LTAR KHONG DU CHUD CES GSUNGS TE, GZUGS NAS RNAM MKHYEN GYI BAR
GYI CHOS THAMS CAD LA RTOGS PAS NGO BO NYID DANG,

@014B KHYAD PAR DU BRTAGS PA DE DAG NI KUN BRTAGS YIN LA, DE LTAR
'DOGS PA'I GZHI GNYIS SNANG GI SHES PA GZHAN DBANG DANG, DE BDAG
GNYIS KYIS STONG PA, YONGS GRUB TU GSUNGS PAR DGONGS SO, ,DE LTAR
NA, RANG GI MTSAN NYID KYIS GRUB PAR GSUNGS

PA RNAMS NI, GZHAN DBANG DANG, YONGS GRUB YIN LA, RANG GI MTSAN
NYID KYIS MA GRUB PA NI KUN BRTAGS YIN ZHING, GZHAN DBANG DANG
YONGS GRUB GNYIS KYANG, RNAM GRANGS KYI NGO BO NYID MED PA'I
DGONGS GZHIR GSUNGS PAS, NGO BO NYID YOD MED KYI

TSUL, MDO THAMS CAD LA DE LTAR SHES PAR BYA'O, ,BZHI PA NI, DRANG
SRONG SMRA BA RI DVAGS KYI NAGS SU NYAN THOS KYI THEG PA LA YANG
DAG PAR ZHUGS PA RNAMS LA, KUN BRTAGS RANG GI MTSAN NYID KYIS
GRUB PA'I SGO NAS GSUNGS PA YANG, SGRA JI BZHIN PA MIN

LA, BAR DU CHOS THAMS CAD NGO BO NYID MED PAR GSUNGS PA YANG SGRA
JI BZHIN PA MIN NO, ,'O NA GANG YIN ZHE NA, MDO DGONGS 'GREL
'DIR, THEG PA THAMS CAD LA YANG DAG PAR ZHUGS PA RNAMS LA, KUN
BRTAGS RANG GI MTSAN NYID KYIS MA GRUB CING, GZHAN

DBANG DANG, YONGS GRUB RANG GI MTSAN NYID KYIS GRUB BO ZHES YOD
PA DANG, MED PA'I DGONGS PA LEGS PAR PHYE NAS BSTAN PA LEGS PAR
RNAM PAR PHYE BA DANG LDAN PA'I CHOS KYI 'KHOR LO 'DI NGES PA'I
DON NO ZHES BYAS SO, ,DES NA KHA CIG DE BZHIN GSHEGS

PA'I SNYING PO RTAG BRTAN SOGS SU GSUNGS PA'I MDO KHO NA THA MA
NGES DON DU GSUNGS PA 'DI YI MTSAN GZHIR GSUNGS PA DANG, GANG DAG
SHER PHYIN GYI MDO RNAMS 'DI'I MTSAN GZHIR 'DZIN PA NI, DRIS LAN
GYI DON RGYAS PAR MA RTOGS PA'I MUN SPRUL 'BA'

@015A *, ,ZHIG GO ,DES NA MDO 'DI DANG MTHUN PAR YOD MED 'BYED
TSUL RNAMS NGES PA'I DON TO,, ` GNYIS PA DBU MA PA RNAMS KYIS
GANG LA BRTEN NAS 'BYED PA'I TSUL NI, BLO GROS MI ZAD PA'I MDO'I
RJES SU 'BRANGS PA YIN TE, DE LA

DRANG NGES KYI SGRA BSHAD PA DANG, DBYE BA DANG, MTSAN NYID DO,
,DANG PO NI, DON GZHAN DU DRANG DGOS PA DANG, DON DER NGES PA
DRANG NGES KYI DON YIN GYI, GDUL BYA DRANG BA'I PHYIR TU GSUNGS
PA TZAM LA MI BYA STE, NGES DON YANG DRANG DON DU 'GYUR BAS SO, ,

DPER NA GZUGS SKYE'O ZHES BSTAN PA'I TSE, GZUGS KYI DE KHO NA
NYID KYI DON DE KHO NAR MA ZAD KYI, DA DUNG GONG DU DRANG DU YOD
PA'O, ,GZUGS RANG BZHIN MED PA BSTAN PA NA, GZUGS KYI DE KHO NA
NYID KYI DON DER NGES KYI GONG NA GZHAN MED PAS NGES

PA'I DON TO, ,GZHAN DU DRANG DGOS PA'I DON DANG, DER NGES PA'I
DON LA DRANG NGES SU BYAS PA'I TSE, BRJOD BYA KUN RDZOB DANG DON
DAM PA'I BDEN PA GNYIS KYANG DRANG NGES SU 'GYUR RO, ,DON GZHAN
DU DRANG DGOS PA DANG, DON GZHAN DU DRANG MI DGOS PA

LA DRANG NGES SU BYAS PA'I TSE, RJOD BYED LA DRANG NGES SU
DBYE'O, ,GNYIS PA LA, MTSAN NYID KYI DBANG DU BYAS NAS GSUNGS PA
DANG, MTSAN GZHI'I DBANG DU BYAS NAS GSUNGS PA'O, ,DANG PO LA,
GDUL BYA'I DBANG DU BYAS NAS LAM LA 'JUG PA'I PHYIR TU

GSUNGS PA NI, DRANG BA'I DON DANG, 'BRAS BU LA 'JUG PA'I PHYIR TU
GSUNGS PA NI, NGES PA'I DON TO, ,LAM NI RANG BZHIN MED RTOGS KYI
SHES RAB YIN LA, DE LA 'JUG PA'I THABS NI, MI RTAG PAR STON PA
SOGS SO, ,'BRAS BU NI MYA NGAN LAS

@015B 'DAS PA YIN LA, DE LA 'JUG PA'I THABS NI, RANG BZHIN MED
RTOGS SO, ,BRJOD BYA'I DBANG DU BYAS PA NI, KUN RDZOB STON PA NI
DRANG BA'I DON DANG, DON DAM STON PA NI NGES PA'I DON TO, ,DE
YANG KUN RDZOB KYI RANG LDOG SGYU MA LTA BU STON PA NGES DON YIN

ZHING, GZHI LDOG SEMS CAN SOGS STON PA LA BYA'O, ,GNYIS PA NI,
SEMS CAN DANG GANG ZAG SOGS BSTAN PA DANG, STONG NYID DANG MTSAN
MA MED PA SOGS BSTAN PA RNAMS SO, ,GSUM PA NI, DON DAM PA'I BDEN
PA DNGOS SU STON PA DANG, TSAD MA

DANG LDAN PA GNYIS TSOGS NGES PA'I DON DANG, DE LAS GZHAN PA
DRANG PA'I DON TO, ,SNGAR BSHAD PA'I DGONGS 'GREL GYI MDO, SLOB
DPON ZLA BA GRAGS PA DRANG DON 'BA' ZHIG TU 'GREL ZHING, SLOB
DPON LEGS LDAN 'BYED NI, GZHAN DBANG RANG MTSAN PA YOD

PAR GSUNGS PA SGRA JI BZHIN PAR 'CHAD LA, SLOB DPON KA MA LA SH'I
LA NI, NGO BO NYID MED PA'I DGONGS PA GTAN LA PHAB PA'I SGO NAS
SHER PHYIN GYI MDOR, NGO BO NYID MED PAR GSUNGS PA NGES PA'I DON
DU MDO 'DIS SGRUB CING, DE'I GZHUNG 'DZUGS PA YIN

NO ZHES 'CHAD DO, ,SNGAR BSHAD PA DE RNAMS KYI DGOS PA NI, STONG
PA RTEN 'BYUNG GI DON DU RTOGS NAS, RANG BZHIN RDUL TZAM YANG MED
PAR RTOGS PA'I SHES RAB KYIS MTSAN 'DZIN GYI DMIGS GTAD THAMS CAD
BSHIG PA DANG, BYA BYED THAMS CAD DE KHO NA LA 'THAD

PA'I GNYIS TSOGS LA MKHAS PAR BYA'O, ,STONG PA RTEN 'BYUNG GI DON
ZHAS PA MING DON DU MI 'THAD DE, STONG PA MA RTOGS PAR RTEN
'BYUNG MI RTOGS PAR 'GYUR BA'I PHYIR YUL YUL CAN GYI DON YANG MA
YIN TE, RTEN 'BYUNG DE'I YUL CAN DU MI RUNG BA'I PHYIR, BRJOD BYA

@016A *, ,RJOD BYED KYI DON YANG MA YIN TE, RTEN 'BYUNG DE'I RJOD
BYED MA YIN PA'I PHYIR, DNGOS SHUGS KYI DON DU YANG MI RUNG STE,
RTEN 'BYUNG DNGOS SU RTOGS PAS STONG PA SHUGS LA RTOGS MI NUS
PA'I PHYIR, RNAM BCAD YONGS GCOD KYI DON YANG MA YIN TE, RTEN

'BYUNG YONGS SU BCAD KYANG STONG PA RNAM PAR BCAD MI NUS PA'I
PHYIR RO, ,DES NA STONG PA RTEN 'BYUNG GI DON ZHES PA'I TSIG
BRJOD BYAS DBEN PA YIN NAM ZHE NA, LTA BA MA GO BA'I GONG GI GANG
ZAG LA LTOS NAS STONG PA RTEN 'BYUNG GI DON DU KHO BO CAG MI
SMRA'I, RANG

BZHIN RDUL TZAM YANG MED PAR RTOGS PA'I SHES RAB SKYES PA NA,
CHOS RNAMS KYI YOD PA RANG NGOS NAS CUNG ZAD KYANG BZHAG TU MED
PAR RTOGS SHING, GZHAN LA LTOS PA'I YOD PA KHO NA MTHONG BA LA
LTOS PA ZHES PA'I SGRA'I DON DNGOS SU NGES PA NA, RANG NGOS NAS

MED PA'I STONG PA SHUGS LA NGES SHING, STONG PA DNGOS SU NGES
PA'I BLO DE MA THAG 'DREN PAR BYED PA LA, STONG PA RTEN 'BYUNG GI
DON DU GSUNGS PA YIN NO, ,'DI DAG GI DON RGYAS PAR LAM GYI RIM
PAR GSUNGS ZIN PAS BRJED BYANG DU MA BRIS SO, ,DGE BA'I BSHES

GNYEN GYI GSUNG GI GDAMS PA RNAMS MI NYAMS PA'I PHYIR TU, THEG PA
MCHOG GI BRTUL ZHUGS LA GNAS PA'I DGE SLONG DAR MA RIN CHEN GYIS
BRJED BYANG DU BRIS PA'O, ,'DIS BSTAN PA RIN PO CHE DAR ZHING
RGYAS LA YUN RING DU GNAS PAR GYUR CIG, ,,

` AOm SVASTI, PHAN BDE'I 'BYUNG GNAS RGYAL BSTAN YONGS 'DU'I
LJON, ,RAB RGYAS 'GRO KUN THAR MCHOG 'BRAS BZANG LA, ,SPYOD PHYIR
BKRA SHIS LHUN GRUB CHOS GRVA CHER, ,CHOS SBYIN 'DZAD MED DAL
'GRO'I RGYUN 'DI SPEL,, ,,SARBA MANGGA LAm,, ,,