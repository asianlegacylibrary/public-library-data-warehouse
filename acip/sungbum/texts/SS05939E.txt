@00 *, ,DGE LDAN BKA' BRGYUD RIN PO CHE'I PHYAG CHEN RTZA BA
RGYAL BA'I GZHUNG LAM ZHES BYA BA BZHUGS, ,

@001A #, ,NA MO MA H'A MU DR'A YA, KUN KHYAB KUN GYI RANG BZHIN
PHYAG RGYA CHE, ,DBYER MED BRJOD BRAL SEMS KYI RDO RJE'I
DBYINGS, ,RJEN PAR STON MDZAD KHYAB BDAG GRUB

PA'I RJE, ,ZLA MED BLA MA'I ZHABS LA GUS PAS 'DUD, ,MDO RGYUD
MAN NGAG RGYA MTSO'I BCUD BSDUS NAS, ,LEGS PAR 'DOMS MDZAD DGE
LDAN BKA' BRGYUD PA, ,GRUB MCHOG

DH'ARMA BADZRA YAB SRAS KYI, ,BKA' SROL PHYAG RGYA CHEN PO'I
GDAMS PA BRI, ,'DI LA SBYOR DNGOS MJUG GSUM LAS, ,DANG PO BSTAN
DANG THEG CHEN LA, ,'JUG PA'I SGO DANG GZHUNG

SHING PHYIR, ,KHA TZAM TSIG TZAM MA YIN PA'I, ,SKYABS 'GRO SEMS
BSKYED NAN TAN BYA, ,SEMS KYI CHOS NYID MTHONG BA YANG, ,TSOGS
BSAGS SGRIB SBYANGS LA BLTOS PAS, ,

@002A *, ,YIG BRGYA 'BUM TZAM LTUNG BSHAGS NI, ,BRGYA PHYAG GANG
MANG SNGON BTANG NAS, ,DUS GSUM SANGS RGYAS THAMS CAD DANG,
,DBYER MED RTZA BA'I BLA MA LA, ,SNYING NAS GSOL

'DEBS YANG YANG BYA, ,DNGOS GZHI PHYAG RGYA CHEN PO LA, ,BZHED
TSUL MANG DU 'DUG NA YANG, ,MDO SNGAGS DBYE BAS GNYIS SU YOD,
,PHYI MA RDO RJE'I LUS NYID LA, ,GNAD DU BSNUN SOGS

THABS MKHAS LAS, ,BYUNG BA'I BDE CHEN 'OD GSAL TE, ,SA RA HA
DANG KLU SGRUB ZHABS, ,N'A RO MEE TRI'I PHYAG CHEN TE, ,GRUB
SNYING SKOR NAS BSTAN PA YI, ,BLA MED RGYUD SDE'I YANG SNYING
YIN, ,SNGON MA RGYAS

'BRING BSDUS GSUM GYIS, ,DNGOS BSTAN STONG NYID BSGOM TSUL TE,
,'DI LAS GZHAN PA'I THAR PA'I LAM, ,MED CES 'PHAGS MCHOG KLU
SGRUB GSUNG, ,'DIR NI DE YI DGONGS PA BZHIN, ,

PHYAG RGYA CHEN PO'I KHRID PHOG STE, ,SEMS KYI NGO SPROD BYED
PA'I TSUL, ,RGYUD LDAN BLA MA'I GSUNG BZHIN BRJOD, ,LHAN CIG
SKYES SBYOR GA'U MA, ,LNGA LDAN RO SNYOMS YI GE BZHI, ,ZHI BYED
GCOD

@002B YUL RDZOGS CHEN DANG, ,DBU MA'I LTA KHRID LA SOGS PA, ,SO
SOR MING 'DOGS MANG NA YANG, ,NGES DON LUNG RIGS LA MKHAS SHING,
,NYAMS MYONG CAN GYI RNAL 'BYOR PAS, ,DPYAD NA DGONGS PA GCIG TU
'BAB, ,DES NA

'DI LA LTA THOG NAS, ,SGOM PA 'TSOL DANG SGOM THOG NAS, ,LTA BA
'TSOL BA'I LUGS GNYIS LAS, ,'DIR NI PHYI MA'I LUGS BZHIN YIN,
,BSAM GTAN BDE BA'I STEGS BU LA, ,LUS GNAD BDUN DANG LDAN BYAS

LA, ,RLUNG RO DGU PHRUGS DAG TU BSAL, ,RIG PA DVANGS SNYIGS LEGS
PAR PHYE, ,RNAM DAG DGE BA'I SEMS LDAN PAS, ,SKYABS 'GRO SEMS
BSKYED SNGON DU BTANG, ,ZAB LAM BLA MA'I RNAL 'BYOR BSGOM,
,SHUGS

DRAG GSOL 'DEBS BRGYA RTZA SOGS, ,BYAS NAS BLA MA RANG LA BSTIM,
,SNANG BA BAN BUN NGANG DE LA, ,RE DOGS LA SOGS RNAM RTOG GIS,
,BCAS BCOS GANG YANG MI BYED PA, ,GA-YO MED CUNG ZAD MNYAM PAR
GZHOG ,

BRGYAL DANG GNYID LOG LTA BU YI, ,YID BYED BKAG PA MA YIN PA,
,MA YENGS DRAN PA'I RGYANG SO TSUGS, ,'GYU BA RIG PA'I SHES
BZHIN SDOGS, ,RIG CING GSAL BA'I NGO BO LA, ,HRIM GYIS BSGRIMS
LA GCER GYIS

LTOS, ,RNAM RTOG GANG DANG GANG SKYES PA, ,DE DANG DE NYID NGOS
ZIN BYA, ,YANG NA RAL BSKOR MKHAN BZHIN DU, ,RNAM RTOG CI SKYES
RBAD RBAD GCOD, ,BCAD MTHAR GNAS PA DE YI TSE, ,DRAN PA MA SHOR
LHOD KYIS GLOD, ,HRIM GYIS

@003A *, ,BSGRIMS LA LHOD KYIS GLOD, ,SEMS KYI 'JOG SA DE NA
GDA', ,ZHES DANG GZHAN YANG JI SKAD DU, ,'JUR BUS BCINGS PA'I
SEMS NYID NI, ,GLONG NA GROL BAR THE TSOM MED, ,CES GSUNGS PA
LTAR

MA YENGS GLOD, ,RNAM RTOG GANG SKYES NGO BO LA, ,BLTAS CHE RANG
YAL STONG SANG 'CHAR, ,DE BZHIN GNAS TSE'ANG BRTAGS PA NA, ,MA
SGRIBS STONG GSAL HRIG GE BA, ,MTHONG BA GNAS 'GYU 'DRES PA
ZHES, ,GRAGS

SHING RNAM RTOG CI SKYES KYANG, ,MI 'GOG 'GYU BA NGOS ZIN PAR,
,BYAS TE DE YI NGO BO LA, ,'JOG PA RDZINGS KYI BYA BTZON NI,
,'PHUR BA'I DPE DANG MTSUNGS PA YIN, ,JI LTAR GZINGS NAS 'PHUR
BA'I BYA ROG NI, ,PHYOGS

RNAMS BSKOR NAS SLAR YANG DER 'BAB BZHIN, ,ZHES PA JI BZHIN
BSKYANGS PA LAS, ,MNYAM GZHAG NGO BO GANG GIS KYANG, ,MA SGRIBS
DVANGS SHING GSAL BA DANG, ,GZUGS CAN GANG DU'ANG MA GRUB PAS,
,STONG

SANG NAM MKHA' LTA BU DANG, ,CI YANG 'CHAR BAS HRIG GE BA, ,DE
LTAR SEMS KYI CHOS NYID NI, ,MNGON SUM LHAG GIS MTHONG MOD
KYANG, ,'DI ZHES GZUNG ZHING BSTAN DU MED, ,GANG SHAR 'DZIN MED
LHUG PAR 'JOG ,

'DI NI SANGS RGYAS SBAR BCANGS SU, ,GTOD PA'I GDAMS NGAG YIN NO
ZHES, ,DENG SANG GANGS RI'I SGOM CHEN PA, ,PHAL CHER DGONGS PA
GCIG GIS SGROG ,DE LTA MOD KYI TSUL 'DI NI, ,DANG PO'I LAS CAN
SEMS GNAS

@003B PA, ,BSGRUB PA'I RMAD BYUNG THABS MKHAS DANG, ,SEMS KYI
KUN RDZOB NGO SPROD TSUL, ,YIN ZHES CHOS KYI RGYAL MTSAN SMRA,
,DA NI SEMS KYI CHOS NYID LA, ,NGO SPROD JI LTAR BYA BA'I TSUL,
,SANGS RGYAS RNAMS KYI YE SHES KUN, ,NGUR SMRIG

'DZIN PA'I TSUL BZUNG NAS, ,BDAG BLO RMONGS PA'I MUN SEL BA'I,
,RTZA BA'I BLA MA'I ZHAL GDAMS DGOD, ,SNGAR GYI MNYAM GZHAG
NGANG NYID LAS, ,MA GA-YOS DVANGS PA'I TSU NANG DU, ,JI LTAR
NYE'U CHUNG 'KHYUG PA LTAR, ,PHRA MO'I

SHIS PAS SGOM PA PO'I, ,SKYES BU'I RANG BZHIN MDZANGS PAR BRTAG
,'PHAGS PA KLU SGRUB SKYOB NYID KYIS, ,SKYES BU SA MIN CHU MA
YIN, ,ME MIN RLUNG MIN NAM MKHA' MIN, ,RNAM SHES MA YIN KUN MIN
NA, ,DE LAS GZHAN

NA SKYES BU GANG, ,SKYES BU KHAMS DRUG 'DUS PA'I PHYIR, ,YANG
DAG MA YIN JI LTAR BAR, ,DE BZHIN KHAMS NI RE RE YANG, ,'DUS
PHYIR YANG DAG NYID DU MIN, ,GSUNGS PA JI BZHIN BTZAL BA NA,
,MNYAM GZHAG MNYAM PAR 'JOG

MKHAN SOGS, ,RDUL PHRAN TZAM YANG MA RNYED PA, ,DE TSE GA-YENG
MED RTZE GCIG TU, ,NAM MKHA' LTA BU'I MNYAM GZHAG SKYONG, ,YANG
NA MNYAM PAR BZHAG PA'I NGANG, ,GZUGS SU MA GRUB STONG SANG NGE,
,SGRIB MED SNA TSOGS

'CHAR ZHING 'PHRO, ,'GAG MED GSAL ZHING RIG PA'I RGYUN, ,CHAD PA
MED PAR 'JUG PA'I SEMS, ,LTOS MED SNANG ZHING 'DZIN PA YI, ,ZHEN
YUL MGON PO ZHI BA LHAS, ,RGYUD DANG TSOGS ZHES BYA BA NI,
,'PHRENG BA DMAG

@004A *, ,SOGS BZHIN DU BRDZUN, ,ZHES GSUNGS LUNG DANG RIGS PA
YIS, ,SNANG TSUL LTAR DU MA GRUB PA'I, ,NGANG DU RTZE GCIG MNYAM
PAR GZHOG ,MDOR NA BDAG GI DGE BA'I BSHES, ,DON DANG MTHUN PA'I

THAMS CAD MKHYEN, ,SANGS RGYAS YE SHES ZHAL SNGA NAS, ,GANG SHAR
RNAM RTOG 'DZIN PAR YONGS RIG NA, ,DON DAM CHOS DBYINGS GZHAN LA
LTOS MED 'CHAR, ,SHAR BA'I NGANG DU RIG PA ZHUGS PA LA, ,RTZE
GCIG MNYAM

PAR 'JOG PA AE MA HO, ,ZHES GSUNGS DE BZHIN DAM PAS KYANG,
,STONG PA'I NGANG DU RIG PA'I MDUNG BSKOR BYA, ,LTA BA LA THOGS
THUG MED DO DING RI BA, ,ZHES SOGS DGONGS PA GCIG TU GNAS, ,RJES
NI PHYAG CHEN BSGOMS

PA LAS, ,BYUNG BA'I RNAM DKAR CI MCHIS PA, ,DUS GSUM DGE TSOGS
RGYA MTSOR BCAS, ,BLA MED BYANG CHUB CHEN POR BSNGO, ,DE LTAR
GOMS NAS TSOGS DRUG GI ,YUL DU SNANG BA CI SHAR YANG, ,SNANG
TSUL ZHIB MOR RTOGS

SHIG DANG, ,GNAS TSUL RJEN PAR LHANG GIS 'CHAR, ,GANG SHAR NGOS
'DZIN LTA BU'I GNANG, ,MDOR NA RANG SEMS LA SOGS PA, ,GANG GANG
SNANG BA'I DON DER NI, ,MA 'DZHIN DE DE'I GNAS TSUL DE, ,NGES
PAR GYIS LA RTAG TU

SKYONGS, ,'DI LTAR SHES NAS 'KHOR 'DAS KYI, ,CHOS KUN RANG BZHIN
GCIG TU SBYOR, ,DE SKAD DU YANG 'PHAGS PA LHAS, ,DNGOS PO GCIG
GI LTA PO GANG, ,DE NI KUN GYI LTA POR BSHAD, ,GCIG GI STONG
NYID GANG YIN PA, ,

@004B DE NI KUN GYI STONG NYID YIN, ,CES GSUNGS DE LTAR CHOS
NYID LA, ,TSUL BZHIN MNYAM PAR BZHAG PA'I NGOR, ,YOD MED LA SOGS
'KHOR 'DAS KYI, ,SPROS PA'I MTHA' DANG BRAL MOD KYI, ,DE LAS
LANGS NAS BRTAGS PA'I TSE, ,MING

RKYANG BTAGS YOD TZAM ZHIG GI ,BYA BYED RTEN 'BREL BSNYON MED
PAR, ,RMI LAM SMIG RGYU CHU ZLA DANG, ,SGYU MA LTA BUR NGANG GIS
'CHAR, ,SNANG BAS STONG PA MA BSGRIB CING, ,STONG PAS SNANG BA
MI 'GOG PA, ,STONG DANG RTEN 'BYUNG DON GCIG

PA'I, ,LAM BZANG DE TSE MNGON SUM 'GYUR, ,DE SKAD SMRA BA MANG
THOS SPONG BA PA, ,BLO BZANG CHOS KYI RGYAL MTSAN ZHES BYA STE,
,DGE BAS 'GRO KUN ZHI SGO GNYIS PA DANG, ,BRAL BA'I LAM 'DIS
MYUR DU RGYAL GYUR CIG ,CES

PHYAG RGYA CHEN PO'I NGO SPROD BYED TSUL 'DI YANG, 'DI NANG GI
CHOS BRGYAD SMYON PA'I ZLOS GAR LTAR MTHONG NAS, DBEN PA'I RI
SUL DU DRANG SRONG GI SPYOD TSUL GYIS 'DUG NAS, LAM 'DI LA NYAMS
LEN SNYING POR BYED PA GNAS

BCU RAB 'BYAMS PA DGE 'DUN RGYAL MTSAN DANG HAM THONG DKA' BCU
PA SHES RAB SENG GE GNYIS KYIS SNGA MO NAS YANG YANG BSKUL
ZHING, GZHAN YANG NGES DON PHYAG CHEN GYI NYAMS LEN BYED PAR
'DOD PA'I RANG GI SLOB MA MANG

POS BSKUL BA DANG, KHYAD PAR RJE GRUB PA'I DBANG PHYUG THAMS CAD
MKHYEN PA RGYAL BA DBEN SA PA CHEN PO DE NYID KYIS, RANG GZHAN
LA 'DOMS PAR MDZAD PA'I NYAMS MGUR ZHIG TU BSHES GNYEN BRTEN
TSUL NAS ZHI LHAG GI BAR

@005A *, ,BKA' GDAMS LAM RIM LTAR GDAMS NAS, MJUG TU BSHAD MA
THAG PA'I LAM 'DI MA YIN PA, DA LTA'I GANGS CAN PA LA MA GRAGS
PA'I, PHYAG RGYA CHEN PO'I GDAMS NGAG MTHAR THUG PA, DA LTA YI
GER

'GOD PAR MI NUS SO, ,ZHES DE DUS DGAG BYA'I DBANG GIS MI 'GOD PA
PHYI DUS LA DGONGS PA, DPER NA DAM CHOS PAD DKAR DU, SANGS RGYAS
YE SHES RAB TU RTOGS BYA'I PHYIR, ,THABS 'DI RANG BYUNG GIS NI
MDZAD GYUR GYI, ,DE DAG RNAMS

LA KHYED CAG SANGS RGYAS SU, ,'GYUR RO ZHES NI NAM YANG MI GSUNG
NGO, ,CI PHYIR ZE NA SKYBO PA DUS LA GZIGS, ZHES GSUNGS PA DANG
'DRA BA'I BZHED PA BSGRUB PA'I PHYIR, STON PA MNYAM MED
SH'AKYA'I RGYAL PO NAS BZUNG STE, BDAG GI

RTZA BA'I BLA MA THAMS CAD MKHYEN CING GZIGS PA SANGS RGYAS YE
SHES ZHABS KYI ZHAL SNGA NAS KYI BAR, LAM 'DI MNGON SUM DU THUGS
NYAMS SU BSTAR BA'I BYIN RLABS KYI BRGYUD PA MA NYAMS SHING, DAM
TSIG LA SEL MA

ZHUGS PA'I RIGS SU BYUNG ZHING MDO RGYUD DAM PA'I MAN NGAG 'DZIN
PA'I SPONG BA PA BLO BZANG CHOS KYI RGYAL MTSAN GYIS, DGE LDAN
RNAM PAR RGYAL BA'I GLING DU SBYAR BA'O, ,PHYAG CHEN BRGYUD PA'I
GSOL 'DEBS NI, NA MO

MA H'A MU DR'A YA, LHUN GRUB SKU GSUM GYI GZHAL YAS SU, ,DPAL
DANG PO'I SANGS RGYAS RIGS KUN GTZO, ,KHYAB BDAG RDO RJE 'CHANG
CHEN LA GSOL BA 'DEBS, ,RGYUD BDAG 'DZIN 'KHRI BA CHOD PA DANG,
,BYAMS SNYING RJE BYANG SEMS

@005B 'BYONGS PA DANG, ,LAM ZUNG 'JUG PHYAG RGYA CHEN PO YI,
,MCHOG MYUR DU THOB PAR BYIN GYIS RLOBS, ,ZHING RAB 'BYAMS
PHYOGS BCU'I 'JIG RTEN NA, ,DUS GSUM GYI RGYAL BA BSKYED PA'I
YAB, ,MKHYEN RAB 'PHAGS PA 'JAM DPAL

LA GSOL BA 'DEBS, ,RGYUD BDAG 'DZIN 'KHRI BA CHOD PA DANG,
,BYAMS SNYING RJE BYANG SEMS 'BYONGS PA DANG, ,LAM ZUNG 'JUG
PHYAG RGYA CHEN PO YI, ,MCHOG MYUR DU THOB PAR BYIN GYIS RLOBS,
,YUL BYANG PHYOGS KHA BA CAN LJONGS

'DIR, ,THUB BSTAN LA THUB DBANG GNYIS PA'I RJE, ,RJE BTZUN BLO
BZANG GRAGS PA LA GSOL BA 'DEBS, ,RGYUD BDAG 'DZIN 'KHRI BA CHOD
PA DANG, ,BYAMS SNYING RJE BYANG SEMS 'BYONGS BA DANG, ,LAM ZUNG
'JUG PHYAG RGYA CHEN PO YI, ,

MCHOG MYUR DU THOB PAR BYIN GYIS RLOBS, ,'JAM DBYANGS KYI SRAS
PO TZONG KHA PA'I, ,SGRUB BRGYUD KYI BSTAN PA 'DZIN PA'I GTZO,
,RTOGS LDAN 'JAM DPAL RGYA MTSO LA GSOL BA 'DEBS, ,RGYUD BDAG
'DZIN 'KHRI BA CHOD PA DANG, ,

BYAMS SNYING RJE BYANG SEMS 'BYONGS PA DANG, ,LAM ZUNG 'JUG
PHYAG RGYA CHEN PO YI, ,MCHOG MYUR DU THOB PAR BYIN GYIS RLOBS,
,SNYAN BRGYUD KYI GDAMS PA'I MDZOD PHYE NAS, ,SKAL LDAN GYI GDUL
BYA SMIN MDZAD PA'I, ,BA SO CHOS KYI

RGYAL MTSAN LA GSOL BA 'DEBS, ,RGYUD BDAG 'DZIN 'KHRI BA CHOD PA
DANG, ,BYAMS SNYING RJE BYANG SEMS 'BYONGS BA DANG, ,LAM ZUNG
'JUG PHYAG RGYA CHEN PO YI, ,MCHOG MYUR DU THOB PAR BYIN GYIS
RLOBS, ,RIM GNYIS KYI RNAL

@006A *, ,'BYOR MTHAR PHYIN NAS, ,MCHI MED KYI RIG 'DZIN SKU
BRNYES PA'I, ,GRUB MCHOG DHA RM'A BADZRA LA GSOL BA 'DEBS,
,RGYUD BDAG 'DIN 'KHRI BA CHOD PA DANG, ,BYAMS SNYING RJE BYANG
SEMS 'BYONGS PA DANG, ,LAM

ZUNG 'JUG PHYAG RGYA CHEN PO YI, ,MCHOG MYUR DU THOB PAR BYIN
GYIS RLOBS, ,CHOS BRGYAD KYI 'CHING BAS MA GOS PAR, ,NGES DON
GYI BSTAN PA'I RGYAL MTSAN 'DZIN, ,BLO BZANG DON YOD GRUB PA LA
GSOL BA 'DEBS, ,RGYUD

BDAG 'DZIN 'KHRI BA CHOD PA DANG, ,BYAMS SNYING RJE BYANG SEMS
'BYONGS BA DANG, ,LAM ZUNG 'JUG PHYAG RGYA CHEN PO YI, ,MCHOG
MYUR DU THOB PAR BYIN GYIS RLOBS, ,SKU GSUM GYI PHO BRANG NYAMS
DGA' BAR, ,NGUR SMRIG GI GAR

GYIS 'GRO KUN 'DREN, ,MKHAS GRUB SANGS RGYAS YE SHES LA GSOL BA
'DEBS, ,RGYUD BDAG 'DZIN 'KHRI BA CHOD PA DANG, ,BYAMS SNYING
RJE BYANG SEMS 'BYONGS PA DANG, ,LAM ZUNG 'JUG PHYAG RGYA CHEN
PO YI, ,MCHOG MYUR DU

THOB PAR BYIN GYIS RLOBS, ,RJE GRUB THOB GONG MA'I GDAN SA RU,
,DAD LDAN GYI GDUL BYA'I DPAL DU SHAR, ,DRIN CAN RTZA BA'I BLA
MA LA GSOL BA 'DEBS, ,RGYUD BDAG 'DZIN 'KHRI BA CHOD PA DANG,
,BYAMS SNYING RJE BYANG SEMS

'BYONGS PA DANG, ,LAM ZUNG 'JUG PHYAG RGYA CHEN PO YI, ,MCHOG
MYUR DU THOB PAR BYIN GYIS RLOBS, ,RJE BLA MA SANGS RGYAS SU
MTHONG BA DANG, ,GNAS 'KHOR BA LA ZHEN PA LOG PA DANG, ,MA 'GRO
KUN SGROL BA'I KHUR KHYER

@006B NAS, ,LAM THUN MONG DANG THUN MONG MA YIN PA'I, ,DPAL ZUNG
'JUG PHYAG RGYA CHEN PO DE, ,DUS MYUR DU THOB PAR BYIN GYIS
RLOBS, ,ZHES PA'ANG DGE SLONG BLO BZANG CHOS KYI RGYAL MTSAN
GYIS SMRAS SO,,

` AOm SVASTI, PHAN BDE'I 'BYUNG GNAS RGYAL BSTAN YONGS 'DU'I
LJON, ,RAB RGYAS 'GRO KUN THAR MCHOG 'BRANG BZANG LA, ,SPYOD
PHYIR BKRA SHES LHUN GRUB CHOS GRVA CHER, ,CHOS SBYIN 'DZAD MED
DAL 'GRO'I RGYUN 'DI

SPEL, ,SARBA DZA GA TAm,, ,,