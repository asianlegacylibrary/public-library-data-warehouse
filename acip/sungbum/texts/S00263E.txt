@001 *, ,RJE BTZUN SGROL MA LA BSTOD PA RGYA CHEN

TSOGS GNYIS MAR GRAGS PA

BZHUGS SO,,

*, ,NA MO A'ARYA T'A RA YE,

RGYA CHEN TSOGS GNYIS RGYA MTSO'I DPAL LAS 'KHRUNGS,,

DPAL LDAN YON TAN CHA SHAS YONGS SU RDZOGS,,

YONGS LA SMAN PA'I 'PHRIN LAS 'OD DKAR CAN,,

BCOM LDAN 'DAS MA KHYOD BDAG LA YUD TZAM DGONGS,,

PHYOGS BCU'I RGYAL DANG RGYAL SRAS MTHA' DAG GIS,,

BSKAL BAR BSTOD KYANG KHYOD KYI YON TAN TSOGS,,

CHA TZAM GTUGS PAR 'GYUR BA MA LAGS NA,,

BDAG GIS BSTOD PA'I KHUR BLANG NGAL BA TZAM,,

'ON TE DMAN PA CUNG ZAD BSTOD BYED NA,,

RGYA CHEN 'BRAS BU THOB PAR SNYAM PA YI,,

YID NI RANG DON RE BA'I DBANG GYUR TE,,

KHYOD SNGAGS SPEL LA BDAG NI GUS PA THOB,,

KHYOD SKU MRGAD LAS BYAS LHUN PO'I RTZER,,

@002 AINDRA NI LA'I CHU 'DZIN RAB GA-YO ZHING,,

NYI MA 'BUM GYI GZI BYIN 'BAR GYUR NA,,

MTSON PAR NUS KYI DPE GZHAN SRID NA MED,,

THABS SHES BDE 'BYUNG MTSAN DPE'I RGYAN MANG DANG,,

'GRAN PHYIR LHA DANG MI YI NOR BU'I TSOGS,,

MNGON PAR LHAGS KYANG 'KHU BA'I SKAL BTANG STE,,

KHYOD SKU BRGYAN PA'I SROL LA BSTEN MIN NAM,,

'ON KYANG SNGON GOMS BSOD NAMS BYE BA BRGYAS,,

RANG RANG YA MTSAN SKU YI KHYON YANGS 'DIR,,

NGOMS PHYIR 'ONGS LA CHAGS SDANG BYIS PA DAG ,

THA MAL RGYAN DU 'KHRUL BA SHIN TU NONGS,,

BYED PO'I 'BRAS LDAN MKHA' YI LUS PHRA MA,,

RGYU SKAR 'PHYANGS 'PHRUL DANG BCAS BGRAN PA YANG,,

MTSAN DPE'I DVANGS BRAL GDUNGS BAS DE NYID KYI ,

STONG BAR ZHUGS LA KHYOD MTSAN MDZAD PA 'DRA,,

RAB MDZES LANG TSO NGO MTSAR RGYAN GYIS SPUD,,

YID 'PHROG SGEG PA'I NYAMS LDAN ZUR MIG GA-YO,,

@003 YA MTSAN GOS BZANG 'DI DAG THUB RNAMS LA,,

KLAN KA TSOL BA'I SGYU THABS MA YIN GRANG,,

SRID 'BYOR MTHA' DAG DUG GI ME TOG BZHIN,,

MNGON SUM GZIGS PA KHYOD DRUNG 'KHOR 'DAS KYI ,

LEGS TSOGS KUN GYIS NAM YANG MI GTONG BA,

'DI DAG KHYOD LA MTHO 'TSAMS BYED PA SNYAM,,

SRID MTSOR SDUG BSNGAL BRGYA YIS GTZES RNAMS LA,,

KYE MA 'JIGS LAS SKYOBS PA'I SKYABS GSUM ZHES,,

BSKUL SLAD AUTPAL GYIS MTSON PHYAG GA-YON NI,,

DKON MCHOG GSUM MTSON SKYABS SBYIN THUGS KAR MDZAD,,

BRGAL DKA' SRID ZHI'I 'JIGS PAS YID BYUNG NAS,,

KUN MKHYEN NOR BU'I GLING DU GZHOL BDAG ,

TSUR SHOG DNGOS GRUB MA LAS SBYIN NO ZHES,,

GA-YAS BA'I PHYAG GIS MCHOG SBYIN MDZAD PA LAGS,,

SKYON BRAL BYANG SEMS PAD ZLA'I GDAN STENG DU,,

SEMS MA'I DKYIL DRUNG GIS BZHUGS BCOM LDAN MA,,

MARGAD RI YIS 'JA' TSON GYON PA BZHIN,,

@004 LTA BU'I MI NGOMS SKU LA PHYAG 'TSAL LO,,

DRUG CU'I DBYANGS LDAN GSUNG GI CHA SHAS RE,,

SGRA 'DZIN BU GAR ZHUGS PA'I MOD NYID LA,,

SRID GSUM 'CHANG BA'I MDUD PA MA LUS GCOD,,

'GAG MED SKYON BRAL GSUNG LA PHYAG 'TSAL LO,,

RNAM DAG MKHYEN PA SPROS BRAL CHOS DBYINGS SU,,

RO GCIG GYUR LA BZHENG BA MI MNGA' YANG,,

SPROS KUN SGYU MA BZHIN DU GSAL LER GZIGS,,

RNAM PAR MI RTOG THUGS LA PHYAG 'TSAL LO,,

'JIGS PA MED PA'I GNAS RAB THOB GYUR CING,,

NYAM THAG 'GRO 'DIR BRTZE BA'I BCINGS PA NI,,

BU SDUG GCIG PU SHI BA'I MA BZHIN GYUR,,

BRTZE BA'I BDAG NYID MA LA PHYAG 'TSAL LO,,

CHOS SPRIN SA YI LHUN RAB RDZOGS PA'I RTZER,,

KUN TU 'OD BZANG NYIN BYED 'BAR BA DANG,,

BDEN SNANG SPRAS BA'I MUN TSOGS DBYINGS SU BRIS,,

DRI BRAL CHOS SKU BRNYES LA PHYAG 'TSAL LO,,

@005 RAB DGA'I SA BSNYES RGYAL SRAS BYE BA'I DBUS,,

ZAB RGYAS CHOS KYI SGRA DBYANGS RGYUN MI CHAD,,

DPAL LDAN STUG PO BKOD PA'I GZHAL YAS SU,,

LNGA LDAN LONGS SPYOD RDZOGS LA PHYAG 'TSAL LO,,

DAG DANG MA DAG 'JIG RTEN KHAMS KUN TU,,

RAB 'BYAMS GANG+GA'I RDUL RNYED BKOD PA BRGYA,

SPRO DANG SDUD PA'I YA MTSAN MIG 'PHRUL BZHIN,,

SNA TSOGS SGYU 'PHRUL MA LA PHYAG 'TSAL LO,,

MTSAN BCAS MTSAN MED BSAM GTAN RAB RDZOGS PA'I,,

MTHA' BRAL DGA' BA'I DNGOS GYUR YE SHES NYID,,

RAB GSAL SGYU MA LHA BU'I LHA SKUR RDZOGS,,

ZAB GSAL GNYIS MED MA LA PHYAG 'TSAL LO,,

SHIN TU DAG PA'I MTSO LA ZLA GZUGS BZHIN,,

SNOD GYUR 'GRO LA KHYOD KYI 'PHRIN LAS TSOGS,,

YUD TZAM DUS LAS YOL BA'I SKABS MA MCHIS,,

'PHRIN LAS LHUN GRUB MA LA PHYAG 'TSAL LO,,

BLA NA MED PA'I GO 'PHANGS MTHOR GSHEGS KYANG,,

GZHAN DON LHUR MDZAD RGYAL SRAS SEMS MA'I TSUL,,

@006 RMAD BYUNG GA-YU LO BKOD PA'I ZHING GI DPAL,,

SKYABS GCIG RJE BTZUN MA LA PHYAG 'TSAL LO,,

LHA DANG KLU DANG DRI ZA MI 'AM CI,,

KUN GYIS KHYOD MNYES BSGRUB PA LHUR LEN KYANG,,

KHYOD NI LHAG PAR NYAM THAG DMAN LA BRTZE,,

'PHAGS MA THUGS RJE CAN LA PHYAG 'TSAL LO,,

'JIGS PA BRGYAD DANG DUS MIN 'CHI BA BRGYAD,,

GDON BGEGS NAD RIMS BYAD STEMS NYER 'TSE KUN,,

KHYOD ZHABS DRAN PA TZAM GYIS ZHI BAR BGYID,,

BCOM LDAN 'JIGS SKYOBS MA PHYAG 'TSAL LO,,

NGAN SONG GSUM SOGS MI KHOM GA-YANG SA CHER,,

MNGON DU PHYOGS PA'I SDIG CAN 'GRO BA YANG,,

KHYOD MTSAN THOS BAS MTHO RIS GNAS BZANG 'DZIN,,

NGAN SONG 'JIGS SGROL MA LA PHYAG 'TSAL LO,,

SKYE RGA NA 'CHI 'CHI 'PHO LTUNG BA SOGS,,

'DU BYED SDUG BSNGAL GCONG NAD GZHI DANG BCAS,,

KHYOD GSUNG BSLAB GSUM BDUD RTZIS DRUNG NAS 'BYIN,,

THAR BA'I LAM STON MA LA PHYAG 'TSAL LO,,@007 RANG DON YID BYED MTSAN 'DZIN THA MAL GYI,

SNANG ZHEN GNYIS SNANG SPROS PA'I SPRIN TSOGS KUN,,

THABS SHES RLUNG GIS PHYOGS BCUR GTOR MDZAD MA,,

DNGOS GRUB MCHOG SBYIN MA LA PHYAG 'TSAL LO,,

SPANGS RTOGS PHA ROL PHYIN MNGA' RDZOGS SANGS RGYAS,,

ZHI BA MCHOG GYUR LUNG RTOGS DAM PA'I CHOS,,

RIG DANG GROL BA MCHOG BRNYES DGE 'DUN TE,,

DKON MCHOG GSUM DNGOS MA LA PHYAG 'TSAL LO,,

RAB 'BYAMS PHYOGS BCU'I ZHING NA MCHOD PA'I RDZAS,,

BDAG PA'I BZUNG DANG MA BZUNG CI MCHIS DANG,,

LAS DANG LONGS SPYOD DUS GSUM DGE BA'I TSOGS,,

THAMS CAD BSAM PA THAG PA'I KHYED LA 'BUL,,

THOG MA MED NAS SGO GSUM MI DGE'I TSOGS,,

JI SNYED BGYIS DANG KHYAD PAR SDOM GSUM GYIS,,

BCAS MTSAMS LAS 'DAS NYES LTUNG CI MCHIS BA,,

GDUNGS SHUGS DRAG PO'I KHYED KYI SPYAN SNGAR BSHAGS,,

RANG GZHAN SKYE 'PHAGS KUN GYI GZHI GSUM LAS,,

LEGS PAR BRTZAMS PA'I RNAM DKAR GANG SPRIN DANG,,

@008 KHYOD KYI GSANG GSUM MDZAD PA RLABS PO CHER,,

BDAG CAG SNYING NAS RJES SU YID RANG NGO,,

RING NAS NYAM THAG 'GRO LA RJES BRTZE BA'I,,

THUGS BSKYED DGONGS BA JI BZHIN 'GRUB LEGS NA,,

PHYOGS BCUR CHOS KYI CHAR CHEN 'BEBS PA DANG,,

BSKAL BRGYAR MYA NGAN MI 'DA' BZHUGS SU GSOL,,

'DIS MTSON DUS GSUM LEGS BYAS 'GRO KUN GYI ,

DGE TSOGS RGYA MTSOR RO GCIG GYUR BA LAS,,

MAR GYUR MKHA' MNYAM 'GRO KUN SRID ZHI LAS,,

SGROL BA'I DED DPON CHEN POR BDAG GYUR CIG ,

DER MA SON PA'I SKYE BA'I PHRENG BA RU,,

YON TAN BRGYAD LDAN MTHO RIS RTEN RNYED NAS,,

'PHAGS MA KHYOD KYIS 'BRAL MED RJES 'DZIN KYANG, ,

KHYOD MNYES KHO NA SGRUB PAR BYIN GYIS RLOBS, ,

RTAG TU KHYOD GSUNG BSGRUB PA LHUR BLANGS PA'I,,

NGES 'BYUNG BYANG SEMS YANG DAG LTA BA DANG,,

THUN MONGS LAM RIM BDUD RTZI'I CHU RGYUN GYIS,,

BDAG RGYUD BUM BZANG GANG BAR BYIN GYIS RLOBS,,

@009 DE NAS MTSAN NYID RDZOGS PA'I SLOB DPON LAS,,

CHU DANG COD PAn DBANG BSKUR LEGS THOB PAS,,

DRI MA GNYIS 'KHRUS SKU GNYIS SA BON BRTAS,,

RNAL 'BYOR RNAM GNYIS SGOM LA DBANG BAR SHOG ,

DE'I TSE DNGOS GRUB KUN GYI RTZA BA MCHOG ,

THUN MONGS BYANG SDOM BSLAB BYA MTHA' DAG DANG,,

THUN MONGS MIN PA'I DAM TSIG MA LUS KUN,,

MIG GI 'BRAS BZHIN BSRUNG BAR BYIN GYIS RLOBS,,

DON DAM YI GE SGRA GZUGS PHYAG RGYA DANG,,

MTSAN MA DRUG GIS KHYOD SKUR NYAMS BZHAG PA'I,,

SGRA DANG SEMS DANG BDAG GZHAN GZHI LA GZHOL,,

YAN LAG BZHI YI BZLAS BRJOD MTHAR SON SHOG ,

ME DANG SGRA LA GNAS BA'I MTSAN BCAS DANG,,

SGRA MTHAR ZHI BA STER BA'I MTSAN MED LAM,,

SGOM PA'I ZHI SOGS BZHI DANG GRUB CHEN BRGYAD,,

MCHOG THUN DNGOS GRUB MDZOD KUN 'DZIN PAR SHOG ,

MDOR NA LHA DANG SNGAGS KYI DE NYID LA,,

DMIGS PA'I SKU GSUM BSGRUB PA'I THABS MKHAS KYI,

@010 'PHAGS MA KHYOD KYI GO 'PHANGS MNGON GYUR NAS,,

'GRO KUN KHYOD KYI SA LA 'GOD PAR SHOG ,

GNAS SKABS KUN TU LAM BZANG DE DAG RNAMS,,

BSGRUB LA BAR CHAD MING YANG MED PA DANG,,

PHYI DANG NANG GI MTHUN RKYEN MA LUS BA,,

'BAD MED LHUN GYIS GRUB PAR BYIN GYIS RLOBS,,

DENG NAS BZUNG TE BYANG CHUB SNYING PO'I BAR, ,

KHYOD MIN RE SA SKYABS GNAS GZHAN MA MCHIS,,

SNYING NAS RE LTOS 'CHA' BA'I NYAM THAG BDAG ,

THUGS RJE LCAGS KYUS ZUNG SHIG RJE BTZUN MA,,

SROD DANG THO RANGS KHYOD KYI YON TAN RNAMS,,

YID LA BGYIS TE SHUGS DRAG GDUNG DBYANGS KYIS,,

SKYABS GSUM NGO BOR YANG YANG GSOL 'DEBS NA,,

DAG PA'I SNYAN GYIS GSAN NAM RJE BTZUN MA,,

BDAG NI 'JIGS RUNG GSHIN RJE PHO NYA YIS,,

LAS NGAN ZHAGS PA DAM PA'I RAB BCINGS NAS,,

NGAN SONG BTZOM RAR 'JUG LA MNGON PHYOGS NA,,

THUGS RJE SPYAN GYIS GZIGS SAM RJE BTZUN MA,,

@011 KHYOD KYIS 'GRO 'DI'I SDUG BSNGAL PHRA MO YANG,,

SEL SLAD BRTZON PA BTANG SNYOMS MI MDZAD NA,,

THOG MA MED NAS BDAG CAG SDUG BSNGAL BA,,

'DI LTAR YAL BAR 'DOR RAM RJE BTZUN MA,,

SGO GSUM NYES PA'I DMAG DPUNG BRGYA PHRAG GIS,,

RNAM DKAR DPUNG GNYEN RGYU BA'I SKABS BCOM PA,,

MGON MED BDAG LA KHYOD KYIS MI GZIGS NA,,

BDAG GI SKYABS GZHAN SU ZHIG RJE BTZUN MA,,

BRGYA LAM LEGS BYAS CUNG ZAD BSKRUN PA YANG,,

CHOS BRGYAD SRED PA'I DUG GIS RAB BSGYUR BAS,,

THAR BA LTA CI BDE 'GRO'I RE BA BRAL,,

SKAL CHAD BDAG LA GZIGS DANG RJE BTZUN MA,,

SDOM GSUM BCAS BA MTHA' DAG KHAS BLANGS KYANG,,

BSRUNG BA LTA CI GRANGS TZAM GTOD MED GYUR,,

DA DUNG RNAM DAG SDOM GSUM LDAN PAR SGOM,,

GLEN PA BDAG LA GZIGS DANG RJE BTZUN MA,,

'GRO 'CHAGS NYAL 'DUG SGO GSUM SPYOD LAM SOGS,,

GANG YANG SDIG LHUNG NYID LAS MA 'DAS SHING,,

@012 DGE BCU'I BLANG DOR TZAM YANG MI 'GRUB NA,,

BDAG GI 'GRO BA CI 'GYUR RJE BTZUN MA,,

'DI LTAR GYUR KYANG DA DUNG GZHAN DAG NGOR,,

DGRA BCOM GSER RI LTA BU'I KHUR CHEN 'KHYER,,

MAR GYUR 'GRO BA'I LAM SNA 'DREN NO SKAN,,

TSUL 'CHOS MKHAN LA GZIGS DANG RJE BTZUN MA,,

RANG NYID BRNYED BKUR CUNG ZAD YID BZHAG PAS,,

RAB 'BYAMS LAS TSOGS KUN LA THOG MED CING,,

DAM CHOS ZONG DU BSKUR ZHES GZHAN LA 'KHENGS,,

'DI DAG KHYAD PAR GZIGS DANG RJE BTZUN MA,,

KHYOD NI YON TAN TSOGS KYI GTING MTHA' BRAL,,

BDAG NI SKYON GYIS DE LTAR GYUR LEGS NA,,

MA KHYED BDAG GI YON TAN DRANGS NAS SLAR,,

SKYON DAG BSTZAL BA MIN NAM RJE BTZUN MA,,

GZHAN DU SRID ZHI'I 'BYOR BA MTHA' DAG GIS,,

SHIN TU DBUL BA'I GNAS THOB PHONGS BA NA,,

KHYOD KYI YON TAN MTSOR GNAS CHU THIGS TZAM,,

BRTZE BA'I SBYIN PAR RIG SO RJE BTZUN MA,,

@013 'ON KYANG LCAGS GONG HRIL BOR LCAGS KYUS BZHIN,,

SKAL DMAN PA LA RGYAL RNAMS THUGS RJES GDUNGS,,

DE'I PHYIR RANG GI NYES BAR GOR MA CHAGS,,

LAS NGAN BDAG LA GZIGS DANG RJE BTZUN MA,,

DA NI KHYOD LA SNYING NAS SKYABS MCHI NA,,

NYAM THAG BDAG GI SKYID SDUG KHYED RANG MKHYEN,,

'DI PHYI BAR DO'I 'PHRANG LAM MYUR BRGAL NAS,,

KHYOD KYI ZHING KHAMS MCHOG DER DRANGS DU GSOL,,

ZHING DER SKYES NAS 'PHAGS MA SRAS BCAS KYI,

BRLAB CHEN MDZAD PA KUN GYI KHUR BSNAM NAS,,

RGYAL SRAS BYE BA'I KHYU MCHOG THOB GYUR TE,,

SKU GSUM GNAS RAB MYUR TU 'DZIN GYUR CIG ,

CES SGROL BSTOD RGYA CHEN TSOGS GNYIS MAR GRAGS PA 'DI NI MA H'A
PAntI TA SHING BZA'

BLO BZANG DAR RGYAS KYI MDZAD PA'O,

'DI'I MA DPE MED STABS BLO THOG NAS BRIS BA YIN PAS TSIG SKYON
DANG DOM SKYON MI NYUNG

BA ZHIG YOD PA MKHYEN PAR MDZOD,,