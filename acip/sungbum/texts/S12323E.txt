@519A *, ,CHOS SDE CHEN PO DGE 'PHEL DGA' LDAN CHOS MDZOD GLING GI BCA' YIG GDUNG SEL ZLA 'OD CES BYA BA BZHUGS SO, ,

@520A #, ,AOm BDE LEGS SU GYUR CIG ,RTZOD DUS NYAM THAG 'GRO BA'I MGON GCIG PU, ,RNAM 'DREN GZHAN LAS PHUL BYUNG THUGS RJE'I GTER, ,

KUN MKHYEN NYI MA'I GNYEN GYI ZHABS PAD LA, ,SGO GSUM GUS PA CHEN POS PHYAG 'TSAL LO, ,RGYAL BA'I RGYAL TSAB MI PHAM BYAMS PA'I GTER, ,RGYAL KUN MKHYEN RAB RANG

GZUGS 'JAM DPAL DBYANGS, ,RGYAL BAS LUNG BSTAN KLU SGRUB THOGS MED SOGS, ,RGYAL BSTAN GSAL MDZAD RNAMS LA GUS PHYAG 'TSAL, ,SNGON TSE THUGS BSKYED SMON

LAM MDZAD PA BZHIN, ,DUS 'DIR THUB BSTAN GZHI NAS GSO MDZAD PA, ,KHAMS GSUM 'GRO BA'I BLA MA BTZONG KHA PA, ,YAB SRAS BRGYUD PAR BCAS LA DANG BAS 'DUD, ,

@521A #, ,DPAL LDAN THUB PA'I MDO RGYUD GAN MDZOD LA, ,DBANG 'BYOR 'PHRIN LAS GDENGS KA STONG DANG LDAN, ,DON GNYIS LHUN GRUB DBYIG GI CHAR 'BEBS

PA, ,RJE BTZUN BLA MA MCHOG DE RGYAL GYUR CIG ,DGA' LDAN RING LUGS DES DON CHOS KYI MDZOD, ,'KHOR LO GSUM DANG 'BREL BA'I MDZAD BZANG GIS, ,'DZIN SPEL GLING

'DI'I LUGS GNYIS DBYAR SPRIN BZHIN, ,RGYAS MDZAD BSHES GNYEN RIM BYON BSNGAGS PAR 'OS, ,STON PAS GANG LA CHOS KYI SRID GTAD PA, ,GNAS BRTAN BCU DRUG GTUM

CHEN GSANG BA'I BDAG ,RGYAL CHEN SDE BZHI MYUR MGON LAS GSHIN DANG, ,RNAM THOS SRAS KYIS RTAG TU BDAG SKYONGS SHIG ,DGA' LDAN YID DGA'I CHOS KYI PHO BRANG CHE, ,SA

@522B LA 'PHOS 'DRAR 'JAM MGON RING LUGS MCHOG ,MDZES BYED RIG GROL GNYIS LDAN 'DUS PA'I SDE'I, ,BLANG DOR BCA' KHRIMS CUNG ZAD BRJOD PAR BYA, ,DE LA 'DIR 'JAM MGON BLA MA KUN MKHYEN RGYAL BA'I

DBANG POR RTZONG KHA PA CHEN PO'I BSTAN PA SANGS RGYAS BCOM LDAN 'DAS KYI RING LUGS DRI MA MED PA LA NYAMS BZHES LHUR LEN PA'I 'DUS SDE DGA' LDAN CHOS MDZOD GLING DAM DGE 'PHEL GLING GI MCHOG DMAN 'BRING RNAMS

KYI JI LTAR BYA BA'I RIM PA'I BCA' YIG BLA MA GONG MAS STZAL BA LAS CUNG ZAD RGYAS TZAM 'DRI BAR BYA BA LA GNYIS, SPYIR RANG RANG GI NGOS NAS BLANG DOR JI LTAR BYA BA'I TSUL DANG, BYE BRAG TU THUN MONG GI 'GRIG LAM

KUN SPYOD KYI RIM PA BSHAD PA'O, ,DANG PO NI, JI SKAD DU, SO SOR THAR PA'I MDO LAS, 'JIG RTEN SANGS RGYAS BYUNG BA DANG, ,MI DANG RAB TU BYUNG BA DANG, ,TSUL KHRIMS PHUN SUM TSOGS PA DANG, ,GROGS BZANG

RNYED DKA' RNYED GYUR NAS, ,MKHAS PA BDAG LA LEGS 'DOD CING, ,DE DAG 'BRAS BCAS BYED 'DOD PAS, ,SDOM BRTZON RNAMS KYIS SO SOR THAR, ,MNYAN PA'I PHYIR NI 'BAD PAR BYA, ZHES 'JIG RTEN NA SANGS

RGYAS ZHES BYA BA'I SGRA TZAM BYUNG BA YANG RAB TU DKON ZHING, DE BZHIN DU SANGS RGYAS 'JIG RTEN DU BYON PA'I ZHING DU MI LUS RNYED PA DANG, MI LUS RNYED NAS KYANG RAB TU BYUNG BA DANG, RAB TU BYUNG NAS KYANG TSUL KHRIMS

@523A *, ,PHUN SUM TSOGS PAR BSRUNG BA DANG, DE'I GROGS TSANGS PA MTSUNGS PAR SPYOD PA DANG 'PHRAD PA SHIN TU RNYED DKA' RNAMS RNYED PAR GYUR PA'I DUS SU, BLANG DOR GYI RNAM DBYE MKHAS PA BDAG

LEGS SU 'DOD CING RNYED PA RNAMS 'BRAS BU DANG BCAS PAR BYED 'DOD PA'I SDOM BRTZON RNAMS KYIS SO SOR THAR PA MNYAN PA DANG, MNYAN PA'I DON TSUL BZHIN DU NYAMS SU BLANGS PA'I PHYIR 'BAD PAR BYA, ZHES GSUNGS

PA'I DON LEGS PAR BSAM PA'I SGO NAS STON PA THUGS RJE CAN GYIS DGE SLONG GI KHRIMS NYIS BRGYA LNGA BCU RTZA GSUM DANG, DGE TSUL RNAMS KYIS DE DAG LAS LTUNG MED PHYED DANG BCO BRGYAD MA GTOGS PA THAMS CAD BSRUNG

DGOS PAR KHRIMS SU BCA' BA MDZAD PA LTAR CHOS SDE 'DI'I DGE TSUL SLONG THAMS CAD KYIS RANG RANG GI KHAS BLANGS PA'I SO THAR GYI SDOM PA DANG, BYANG SEMS DANG, GSANG SNGAGS KYI BSLAB KHRIMS LA YANG NAN TAN SNYING POR MDZAD,

PA GZHIR BZHAG STE THUN MONG BA'I LAM GYI RIM PA NGES 'BYUNG DANG BYANG CHUB KYI SEMS DANG, LTA BA RNAM PAR DAG PA GSUM NYAMS LEN GYI MTHIL DU BYAS PA'I SGO NAS, TSE GCIG LA SANGS RGYAS KYI GO 'PHANG

STER BAR BYED PA'I MYUR LAM BLA MED RDO RJE THEG PA'I RIM GNYIS KYI RNAL 'BYOR LA GCAR 'DON GYI SGO NAS NANG RIG PA 'DZIN PA CHEN PO LA, PHYI SO SOR THAR PA'I BCAS MTSAMS PHRA MO TZAM YANG MI SPONGS PAR CI NUS SU

@524B BSLAB PA ZHIG DGOS PA NI, PHYI RU NYAN THOS SPYOD PA SKYONG, ,NANG DU 'DUS PA'I DON LA DGA', ,ZHES RGYUD SDE MTHA' DAG GI DGONGS PA YIN PAS DE BZHIN DU BSLAB PAR BYA, KHYAD PAR RANG RE LTA BU'I LAS DANG PO PA RNAMS

LA LAM GYI RIM PA RGYUD LA SKYE BA SOGS KYI 'GAL RKYEN MTHA' DAG ZHI BA'I THABS DANG, MTHUN RKYEN GYI GTZO BO TSOGS GSOG DANG SGRIB SBYONG KHO NA YIN PAS, DKON MCHOG LA MCHOD PA, YAN LAG BDUN PA, PHYAG DANG

MAndAL, LTUNG BSHAGS, YIG BRGYA SOGS BSAG SBYANG GI GNAD LA SGO DU MA NAS 'BAD PA CIS KYANG GAL CHE, GNYIS PA BYE BRAG TU THUN MONG GI 'GRIG LAM KUN SPYOD KYI RIM PA BSHAD PA LA GSUM, SDE 'DIR JI

LTAR 'JUG PA'I TSUL DANG, ZHUGS NAS BLANG DOR JI LTAR BYA BA'I RIM PA, TSUL MA YIN PA'I GNAS LA NAN TUR JI LTAR BYA BA'I TSUL LO, ,DANG PO NI, THOG MAR GSAR DU RAB BYUNG BYED PA'AM, PHYOGS GZHAN NAS 'ONG

BA'I RIGS GANG YIN KYANG BAR MA'I TSUL KHRIMS YAN CHAD KYI SO THAR GYI SDOM PA LA GNAS SHING, SDOM PA LA GNAS PA'I DON YANG LUNG RNAM 'BYED LAS, JI LTAR TSUL KHRIMS DANG LDAN PA YIN ZHE NA, PHAM PAR GYUR PA

BZHI PO DAG LAS GANG YANG RUNG BA'I LTUNG BA MA BYUNG BA STE, JI LTAR TSUL KHRIMS DANG LDAN PA YIN NO, ,ZHES GSUNGS PA LTAR SO THAR GYI SDOM BA'I RTZA BA'I LTUNG BAS MGOS PA, RAB BYUNG GI RTAGS DANG CHA LUGS TSANG

@525A *, ,BA, SDE DGON GZHAN NAS GNAS DBYUNG BYAS PA SOGS MIN TSE, BLA MA DANG DGE BSKOS SOGS LA ZHUS THOG NAS 'JUG PAR BYA, ,GNYIS PA ZHUGS NAS BLANG DOR JI LTAR BYA BA'I RIM PA NI,

SDE 'DIR ZHUGS NAS KYANG MDZA' BSHES KYI TSOMS LAS, DMAN PA BSTEN PAS MI DAG NYAMS GYUR CING, ,THAD KAR BABS PA BSTEN PAS SO NA GNAS, ,GTZO BO BSTEN PAS DAM PA THOB 'GYUR LA, ,DE PHYIR

BDAG PAS GTZOR GYUR BSTEN PAR BYA, ,ZHES GSUNGS PA BZHIN RANG LAS YON TAN LHAG PA'I MKHAN SLOB BAM DGE RGAN BSTEN NAS YI GE 'BRI KLOG SOGS LA BRTZON PA GAL CHE STE, RGYAL BA MA PHAM PAS, YI GE 'DRI MCHOD

SBYIN PA DANG, ,NYAN DANG KLOG DANG 'DZIN PA DANG, ,'CHAD DANG KHA TON BYED PA DANG, ,DE SEMS PA DANG BSGOM PA'O, ,SPYOD PA 'DI BCU'I BDAG NYID NI, ,BSOD NAMS PHUNG PO DPAG TU MED, ,CES CHOS SPYOD BCU'I BYA BA LA

BRTZON PA'I BSOD NAMS KYI PHUNG PO DPAG TU MED PAR GSUNGS PA LAS, SLOB DPON THU MIS, BSLAB PA KUN GYI GZHI 'DZIN CING, ,RIG BYED SMRA BA RNAMS KYI RGYU, ,MING TSIG DPYAD PA KUN GYI GZHI, ,YI GE'I SBYOR BA BSHAD

PAR BYA, ,ZHES YI GE 'DRI BA DANG KLOG PA SOGS YON TAN KUN GYI GZHI MAR DANG POR GAL CHE BAR GSUNGS PA BZHIN, TSANG MA YIG KLOG SLOB PA SOGS LA BRTZON PA DANG, CHOS SPYOD CHO GA BSKANG GSO SOGS ZHAL 'DON

@526B GYI RIM PA RNAMS GTZANG SING BAR BZUNG NAS RANG RANG GI DGE RGAN DANG DGE BSKOS LA RGYUGS PHUL, DE YANG DGON PA'I 'DON CHOS GANG YIN LO GSUM GYI KHONGS SU RGYUGS PHER BA DGOS, DE'I MTSAMS RNAMS SU DGE BSKOS

SOGS NAS RGYUGS DANG RTING BSKUL SKABS SU GANG BABS DANG, RTOG 'JUG ZHIB MO BYAS TE LE SHOR DU MA SONG BAR BYED, CHOS SPYOD SOGS 'DON CHA'I RIM PA LEGS PAR SBYANGS TE LO GNYIS TSUN LA MTHAR PHYIN PAR GYUR NA

BDAG RKYEN DANG, BSLAB SBYANGS SOGS LA 'BAD KYANG GO SHES GTAN NAS MED PA'I RIGS BYUNG NA PHYAG BSKOR BA DGE 'DUN SPYI'I TSOGS CHU LEN PA SOGS BSAG SBYANG GI RIGS BYED DU 'JUG ,RANG RANG GI BSHAG NA BZHUGS

SKABS SU YANG, LAM RIM BLO SBYONG BSKYED RDZOGS SOGS KYIS MTSON NYAMS LEN SKABS SU GANG BABS SKYONG BA DANG, PHYAG SKOR MDO RGYUD KLOG PA SOGS KYIS MTSON PA'I CHOS SPYOD NYAMS LEN GYI RIM PA LA

'GRUS PA DGOS, BLA MA DGE BA'I BSHES GNYEN GYI DRUNG DU SKABS SKABS SU DBANG LUNG KHRID SOGS MNYAN PA LA YANG BRTZON PA GAL CHE MDZAD PA DANG, DPE CHA 'DZIN SKYOR DANG, PHAN TSUN CHOS KYI GLENG MO BYED PA SOGS

LAS, BAG MED, LE LO, GNYID RMUGS, 'BRE MO'I GTAM GYIS DUS 'DA' BA, SHVA DANG CHO LO RTZE BA, KHA MCHU ZHAL LCE GCOD PA GNYEN BSGRIGS, PHAN TSUN PHRAG DOG ,'THAB RTZOD, BRNYAS SMOD 'GRAN

@527A *, ,ZLA, PHYOGS RES 'THEN 'KHYER SOGS MI 'OS PA'I RIGS GTAN NAS MI BYED, CHANG NI NYES PA KUN GYI GZHI YIN PAR MA ZAD BCOM LDAN 'DAS KYIS, DGE SLONG DAG NGA STON PA YIN PAR KHAS LEN

PA RNAMS KYIS CHANG MI BYIN ZHING THA NA RTZA MCHOG GIS MI BTUNG NGO, ,ZHES GSUNGS PAS GZHI BYES GANG DU'ANG MI 'THUNG, NANG MCHOD KYI RGYU TZAM DANG AAR PO'I SKABS LTA BU DMIGS BSAL DU MA GTOGS CHANG MI 'GRIM

THA MA KHI YANG DRI NGAN PA SOGS NYES DMIGS CHE BA LAS PHAN PA GANG YANG MED PAS SPONG GANG THUB BYED, YUL DUS KYI DBANG GIS DGON PA'I NANG DU PHU THUNG SOGS GYON NA'ANG, DUR SKYER DMAR PO MA GTOGS PA GYON PA DANG,

SPU PHYIR BSTAN PA'I TA KHO, LUG LPAGS KYI ZHVA MO SOGS MI MDZES PA'I RIGS DANG, PHYI NANG GANG DU YANG KHA MA BSGYUR BA'I GOS MI GYON, RDUL GZAN MED PAR MI 'GRO, ZHVA SER ZLA GAM SOGS TSAD LDAN, CHO GA'I SKABS

SU DGOS PA'I d'A DRIL SOGS TSAGS SU CHUD PAR BYED, GLING GSEB TU RGYANG 'BOD DANG SKAD LOG MI RGYAG ,SKRA SOR PHYED DO LAS LHAG MI 'JOG ,SNANG BAR GANG DRAN GYI PHRENG BA DANG, GRI RING, GA'U, PHOR SHUBS, ME LCAGS

MI 'DOGS, GRVA GSHAG SO SOR MDA' GZHU SAG THAG SOGS RAB BYUNG LA MI 'OS PA'I DNGOS PO MI 'CHANG, GAL TE BCANGS PA BYUNG NA DNGOS PO NGO BO 'PHROG CING GANG 'TSAMS KYI CHAD PA 'GEL, KHANG STENG SOGS MNGON TSAN,

@528B CHE SAR RTZA MI 'JOG ,GLING GSEB TU 'GRO LAM CHU YUR SOGS SNANG BAR GANG DRAN MI BZO, CHOS SDE'I MTSAMS NANG DU BLA MA SOGS DMIGS BSAL CAN MA GTOGS PA RTA MI ZHON, NYE 'DU MA YIN PA'I BUD MED

GNANG BA MA ZHUS PAR ZHAG TU MI 'JOG ,GRONG SNGAGS MO MA RIM GROR MI 'BOD, NYE RING PHYOGS LHUNG GIS TSOGS CHEN GYI 'DU SGO GRVA TSANG SO SOR BSGYUR BA DANG, GRVA TSANG KHAG PHAN TSUN KYANG 'DU SGO PHAR SGYUR TSUR SGYUR BYAS

NA RNAM SMIN SHIN TU LCI BAS DE RIGS GTAN NAS MI BYED, PHYI NANG SKYA SER GANG GI YANG DNGOS SPYAD BOR BA RNYED NA DGE BSKOS LA GTAD, DES BDAG PO SU YIN LA SPROD PA DANG, RTZAD MA CHOD NA SPYI RDZAS LTA BUR 'JOG ,SMON

LAM, DBYAR GNAS, LNGA MCHOD, DGU GTOR, GSHEGS GTOR, DUS MCHOD SOGS KYI SKABS DGE 'DUN ZHAL GRANGS 'DZOM DGOS SHING, DE DAG GI TSE NAD PA MTSAMS PA HA CANG BGRES NAS LUS KYIS MI NUS PA

DANG, PHA MA NA BA'I RKYEN LTA BU'I DGOS GAL CHE NGES DANG SBYIN BDAG GTZO CHE BA'I RIGS DANG NAD PA TSAB CHEN GYI RIM GRO SOGS LA 'GRO DGOS BYUNG TSE, TSOGS THENGS GSUM PHAN CHAD BLA MA DGE BSKOS LA DGONGS PA ZHUS SHING,

ZHU YUL NAS KYANG NYE RING SPANGS PA'I ZHAG GRANGS SOGS 'OS MTSAMS STER, GRVA SA SOGS LA 'GRO 'DOD PA RNAMS BLA MAS THOS BSAM DON GNYER YIN MIN BRTAGS TE DGONGS PA STER, CHU TSAN GNAS BSKOR LA YANG

@529A *, ,GU YANGS 'DOD PA MI GTONG ZHING, DGOS PA LDAN NGES DAG LA YANG RGYA CHE MU MED DU MA SONG BA'I DGONGS PA STER LUGS BYED, DKYIL 'KHOR SGRUB MCHOD SOGS KYI RDO RJE SLOB DPON BYED PA PO YANG,

MTSAN LDAN BLA MA'I DRUNG NAS GSANG BDE 'JIGS GSUM MAM, MA MTHA'ANG 'JIGS MDZAD RDO RJE'I DBANG BRDA 'PHROD NGES SU THOB DGOS SHING, DE MTSUNGS BSNYEN MTSAMS GAL CHE BAS THUN MONGS PA'I LAM GYIS

RGYUD SBYANGS SHING, BLA MA'I MAN NGAG DANG LDAN PA, MDO SNGAGS LA NAD BYAN CHUB PAS BSNYEN PA TSAD LDAN GTONG BA DANG, SLAR BSKYAR MA'I RIGS GANG MOS KYI YI DAM LA BSNYEN PA BYAS CHOG PA'I DGONGS PA STER, 'PHRAL

SEL GYI SO SO'I DGE SBYOR BGEGS SEL GYI RIGS LA BDUN PHRAG GSUM LAS BYED SA MED, DE'ANG LNGA MCHOD SOGS DANG 'GRIG NA BYED SA MED PA YIN, ZLA BA BYUNG NGO COG GI YAR NGO DANG MAR NGO'I GSO SBYONG GI GAndI'I BRDA

BYUNG MA THAG DGE TSUL SLONG THAMS CAD BYON NAS RANG RANG GI GSO SBYONG MDZAD CING DBYAR ZHAL BZHES DANG, DGAG DBYE BCAS GZHI GSUM GYI PHYAG LEN NYAMS MED DGOS RGYUR, NA BA DANG MTSAMS PA SOGS DMIGS BSAL

'GA' RE MA GTOGS DGE TSUL SLONG THAMS CAD 'DU ZHING DBYAR GYI BSRUNG BYA RNAMS TSUL MTHUN YONG BA'I DO DAM DBYAR GNAS SKABS KYI MDO 'DON PA POR BKA' RAMS YON TAN CAN GANG LA BSGO BA DES BYED CING,

@530B DBYAR NANG DU 'KHRUGS SLONG GI GLENG BRJOD SPONG, NYIN ZHAG GCIG GI TSOGS 'DU GROL LTA BU LA MTSON NA, THOG MAR DUNG MKHAN GYIS DUNG MA BTANG BAR MI BYON ZHING, BYUNG BA DANG BSTUN DBU ZHVA ZLA GAM SOGS MA LUS

PAR BYAS TE KUN SPYOD ZHI 'DUL GYIS DMIGS BRTZE MA GSUNG BZHIN 'DU BA LAS RGYUGS MCHONGS 'PHROS GTAM KU CO SOGS KYIS MI 'DU ZHING, DE'ANG DUNG THENGS DANG PO'I TSE SO SO'I NANG NAS BYON, DUNG THENGS GNYIS

PA'I TSE 'DU KHANG GI SGOR CHAD LUS MED PAR TSOGS GRUB PA BYED, DUD THENGS GSUM PA'I TSE DGE BSKOS NAS SGO PHYE BA DANG BSTUN BSLAB PA RGAN PA DANG MKHAS RIM NAS GRAL 'GO BZUNG STE RANG RANG GI GDING BA'I STENG SDOD PA

LAS TSANG KA DANG RKANG MGYOGS GRAL MI BYED CING, KA BA RTZIG PA SOGS LA RGYAB BSNYE BA KHA GTUMS, GZHOGS GCUS SOGS MA YIN PAR MU TIG STAR LA RGYUS PA BZHIN 'BAR 'BUR YA YO MED PAR LUS DRANG

POR BSRANGS SHING DRAN PA MNGON DU BZHAG NAS BZHUGS, ZLA GAM GYI THU BA GA-YAS PA PHRAG PA GA-YON PA LA 'PHANG NAS BZHUGS PA MA GTOGS MDUN PHYE NAS LA BA GYON PA LTA BU BYED SA MED, DE NAS, BYANG 'DRAN

GYIS ZHAL 'DON BSKUL BA, DGE BSKOS KYIS SGO BRGYAGS PA DUNG MKHAN GYIS DUNG 'PHRO GCOD PA GSUM DUS MTSUNGS YONG BA BYED, TSOGS SU GNYID LOG PA, GLENG MO, LAG RTZED, KHA YENGS, MIG

@531A *, ,YENGS, BZHAD GAD RTZED MO SOGS GTAN NAS MI MDZAD, TSOGS 'DON DBU MDZAD PAS GDANGS 'DUR MA CI LTA BU ZHIG BSKUL KYANG THAMS CAD KYIS RGYAL BA'I BSTAN PA RIN PO CHE DAR

BA DANG, MA GYUR MKHA' MNYAM GYI SEMS CAN THAMS CAD BDE BA, KHYAD PAR DMIGS YUL GYI RGYU SBYOR BA LA PHAN 'DOD KYI LHAG BSAM BZANG POS, MTHA' DBUS MED PAR NYAMS 'UR CHEM CHEM GSUNGS PA

LAS, TSOGS 'DON MI 'DON PA'AM, BTON KYANG DAL BREL MI SNYOMS PA'I SNGON 'JUG SHOR BA LTA BU MI BYA ZHING, DE MTSUNGS ROL MO KHROL MTSAMS SOGS KYANG RGAN GZHON THAMS CAD PHYOGS BSTUN PA LAS

GANG DRAN MI BYED, DE'ANG CHOS SPYOD KYI 'DON CHA DANG, BSKANG GSO'I DBYANGS RNGA CHINGS SOGS SNGAR SROL LTAR GYI LAG LEN GANG GTZANG RUNG BYED PA LAS, SO SO'I 'DOD KHYER GYIS BSGYUR KHA MI BYED, SGOG BTZONG SOGS

DRI NGAN GYIS BGOS NAS TSOGS SU MI 'GRO, DUS RTAG TU GTZUG LAG KHANG DANG, DGE 'DUN GYI KUN DGA' RVA BA RNAMS LA MCHIL MA SOGS MI GTZANG BA MI 'DOR, JA THUG SOGS 'DREN SKABS GRAL DU 'BO ZAG MED CING CAG

CAG HU HU SOGS BZHES LUGS MI MDZES PA MI MDZAD, TSOGS NAS CHOS LDAN GYI DGOS PA DANG NAD GLO BUR PAS THEBS PA'I SKYON SOGS BYUNG NA DGE BSKOS LA DGONGS PA ZHUS TE 'GRO BA LAS RKYEN PHRAN TSOGS LA

@532B MI LDANG, TSOGS GROL DUS KYANG CHAB BLANGS PA DANG BSTUN DAL BUR 'GRO BA LAS MCHONGS RGYUGS RGOD PA'I RIGS MI BYED, ZHAL 'DON GYI RIM PA SBYIN BDAG SOGS KYI DMIGS BSAL BYUNG NA MA GTOGS

NYIN RE BZHIN ZHOGS KHA JA TSUL GYI THOG 'DU KHANG DU SLEB 'PHRAL TSE RABS KUN TU MA, SHES RAB SNYING PO, SENG GDONG MA'I GZUNGS PHRENG 'KHOR RE DANG BCAS BZLOG PA, SKYABS SEMS RGYUD DANG DRES NGES PA

SNGON DU BTANG, DE NAS, DPAL MGON 'PHAGS PA KLU SGRUB KYIS, MCHOD PA THAMS CAD YONGS SPANGS NAS, ,BLA MA'I MCHOD PA YANG DAG BRTZAM, ,DE MNYES PAS NI KUN MKHYEN GYI, ,YE SHES MCHOG DE

THOB PAR GYUR, ,ZHES SANGS RGYAS BYANG SEMS GZHAN THAMS CAD MCHOD PA PAS, BLA MA MCHOD PA DON CHE BAR GSUNGS SHING, RJE BLA MA BTZONG KHA PA CHEN PO'I NYAMS MGUR LAS KYANG, DE LTAR RGYU DANG 'BRAS BU

THEG CHEN GYI, ,LAM MCHOG GNYIS KAR DGOS PA'I THUN MONG LAM, ,JI BZHIN BSKYED NAS MKHAS PA'I DED DPON GYI, ,MGON LA BRTEN NAS RGYUD SDE'I RGYA MTSO CHER, ,ZHUGS NAS YONGS RDZOGS MAN NGAG BSTEN

PA DES, ,DAL 'BYOR THOB PA DON DANG LDAN PAR BYAS, ,RNAL 'BYOR NGAS KYANG NYAMS LEN DE LTAR BGYIS, ,THAR 'DOD KHYED KYANG DE BZHIN BSKYANGS 'TSAL LO, ,ZHES GSUNGS PA LTAR, MDO SNGAGS LAM RIM BLO

@533A *, ,SBYONG THAMS CAD KYI GNAD TSANG BA BLA MA MCHOD PA'I 'GO TSUGS NAS YAN LAG BDUN PA LTUNG BSHAGS SPYI BSHAGS DANG BCAS PA RDZOGS MTSAMS MANG JA GTONG, DE'ANG MANG JA NGO RE'I

MJUG TU BSTAN PA SPYI LA NYE BAR 'TSE BA, BSTAN 'DZIN SKYES BU DAM PA'I SKU GSUNG THUGS MDZAD PA 'PHRIN LAS LA BAR DU GCOD PA, DGON KHROD DU RKUN MA BYED PA, CHOS SDE RANG GI PHYI NANG DU DKRUGS SHING BYED PA

SOGS LA DMIGS NAS MDO SGRUB TSAR RE, DE NAS DGA' LDAN LHA BRGYA MA DANG DMIGS BRTZE MA BRGYA SKOR, DENG NAS BRTZAMS TE MA, GNAS BCU PHYAG MCHOD, RGYAL BA YAB SRAS, LCANG SKYA RIN PO CHE'I ZHABS

BRTAN SOGS CHOS SPYOD KYI RIM PA RNAMS GDANGS DANG BCAS BABS CHAGS RE MOS KYIS BTANG, DE NAS BLA MA MCHOD PA'I 'PHRO RDZOGS MTSAMS, BLA MA YI DAM CHOS SRUNG SPYI'I GTOR 'BUL, LO MA 'GYON

MA'I GZUNGS, SMON LAM RNAM LNGA SOGS RES SKOR GYI GDANGS 'DUR RE DANG, SHIS BRJOD SRID ZHI DGE MTSAN MA BCAS GSUNG, DGONGS JA'I THOG ,SGROL SHER, GDUGS DKAR MCHOG GRUB MA, CHOS

SKYONG SPYI'I BSKANG BSHAGS LAS BZHI LHUN GYIS GRUB PA'I SGRA DBYANGS, SKU LNGA'I GSOL MCHOD, CHA GSUM, SENG GDONG MA GZUNGS DANG BCAS BZLOG PA, GZHI BDAG GTOR BSNGO, DE RJES BSTAN 'BAR

@534B MA MTHA' RTEN TSIGS BCAD DANG BCAS PA GSUNG, ZLA BA NGO RE BZHIN GYI TSES GNYIS LA RTA MGRIN YANG GSANG GI LAS BYANG SNYING PO NYER BSAGS DANG, KUN MKHYEN LNGA PA CHEN POS STZAL BA'I SKU LNGA'I

GSOL MCHOD RDO RJE SGRA DBYANGS MA, RTEN MDOS, RDO RJE LEGS PA'I GSOL MCHOD LAS BZHI'I 'DOD 'JO, TSE LNGA LA RDO RJE 'JIGS BYED LHA BCU GSUM MA'I DKYIL 'KHOR SGRUB MCHOD BDAG 'JUG DANG BCAS

PA, TSES BRGYAD LA THAMS CAD MKHYEN PA BLO BZANG RGYA MTSOS MDZAD PA'I SMAN BLA'I MDO MCHOG YID BZHIN DBANG RGYAL TSAR GNYIS, PAn CHEN BLO BZANG CHOS KYI RGYAL MTSAN GYIS MDZAD PA'I ZHANG BLON RDO RJE BDUD

'DUL GYI BSKANG BSHAGS BAR CHAD KUN SEL DANG BCAS, BCU LA SNGA JAR YONGS 'DZIN THAMS CAD MKHYEN PA RJE BTZUN YE SHES RGYAL MTSAN DPAL BZANG POS MDZAD PA'I KLU'I BUM GTER GYI CHO GA 'DOD DGU'I

MCHOG SBYIN DANG, TSA RTING MA NAS BDE MCHOG LHA LNGA'I CHOG BDAG MDUN DPYID GLU DANG BCAS PA, BCO LNGA LA KUN RIG BDAG MDUN DBANG CHOG DANG BCAS PA, BCU DGU LA SNGA JAR PAn CHEN BLO BZANG CHOS KYI RGYAL

MTSAN GYIS MDZAD PA'I 'CHI MED RNGA SGRA LHA DGU'I TSE CHOG DANG, TSA RTING MA NAS SMAN BLA'I MDO CHOG YID BZHIN DBANG RGYAL, NYER LNGA LA LCANG SKYA RDO RJE 'CHANG NGAG DBANG BLO BZANG CHOS LDAN DPAL BZANG POS MDZAD PA'I

@535A *, ,GSANG BA 'DUS PA'I CHO GA ,NYER DGU LA YI DAM GYI BDAG BSKYED SNGON DU 'GRO BAS, MGON CHOS LHA MO, RNAM SRAS, BEG TZE BCAS KYI BSKANG BA, DRUG CU PA'I GTOR BZLOG DANG BCAS

PA, GNAM GANG LA BLA MA MCHOD PA BDE STONG DBYER MED MA YAN LAG BDUN PA MAndAL DANG BCAS PA SNGON DU 'GRO BAS, LAM RIM GSOL 'DEBS, YON TAN GZHI GYUR MA SOGS CHOS SPYOD GDANGS DANG

BCAS PA, RJE BLA MA YE SHES RGYAL MTSAN GYIS MDZAD PA'I GNAS BRTAN PHYAG MCHOD THUB BSTAN RGYAS BYED YID BZHIN GYI NOR BU RNAMS NGES CAN DU MDZAD, GZHAN YANG TSOGS 'DON GYI RIM PA LO NANG RER

'CHAR CAN DU MDZAD RGYU NI, HOR ZLA DANG PO'I TSES BCU LA PAn CHEN BLO BZANG CHOS KYI RGYAL MTSAN GYIS MDZAD PA'I MI 'KHRUGS PA'I CHO GA MNGON DGA'I SGO 'BYED, HOR ZLA GNYIS PA'I TSES GNYIS LA LHA GSOL GZABS

RGYAS, HOR ZLA BZHI PA'I TSES BZHI LA SMAN CHOG RGYAS PA, TSES BCO LNGA STON PA MNGON PAR RDZOGS PAR SANGS RGYAS PA'I DUS CHEN DANG BSTUN RGYAL BA BSKAL BZANG RGYA MTSOS MDZAD PA'I DPAL MO'I LUGS KYI

SMYUNG GNAS KYI CHO GA SBYOR DNGOS RJES TSANG, HOR ZLA DRUG PA'I CHOS 'KHOR BSKOR BA'I DUS CHEN DANG BSTUN SMON LAM CHEN MO, DBYAR SNGA PHYI GANG RIGS LA DBYAR GNAS PAR KHAS BLANG BA, MJUG TU DGAG DBYE

@536B DANG BCAS PA GZHI GSUM GYI PHYAG LEN RNAM PAR DAG PA MDZAD RGYUR, NYIN RE BZHIN SNGA JA'I THOG RGYUD CHAGS GSUM BLA MA MCHOD PA GTOR 'BUL DANG BCAS PA, GTOR MA BRGYA RTZA, DGUNG TSIGS LA RGYUD CHAGS GSUm

RGYAL BA DGE 'DUN RGYA MTSOS MDZAD PA'I GNAS BCU PHYAG MCHOD, 'DUL BA RGYA MTSO'I SNYING PO, PHUD MCHOD, DKON MCHOG RJES DRAN RDZOGS MTSAMS THUG PA GTONG, DE NAS YON BSNGO, SHER SNYING, MAndAL SOGS,

DGONGS JA'I THOG RGYUD CHAGS GSUM, SGROL SHER, GTOR 'BUL, SMON LAM RNAM LNGA RE MOS GSUNG, LJONGS RGYU'I TSE BAG YOD DANG LDAN PA LAS SPYOD RTZING RIGS MI BYED, HOR ZLA BDUN PA'I TSES BZHI LA BLA MA GONG MA'I DUS

MCHOD, HOR ZLA BRGYAD PA'I TSES BCU GSUM NAS BKA' 'GYUR RIN PO CHE TSANG MA, BCU DGU LA PAn CHEN RIN PO CHE'I ZHABS BRTAN DU CHED DMIGS KYIS, 'JIGS BYED DPA' BO GCIG PA DANG, BEG TZE'I BSKANG GSO

GRANGS GSOG ,NYI SHU LA SKYABS MGON LCANG SKYA RIN PO CHE'I ZHABS BRTAN DU KUN MKHYEN LNGA PA CHEN POS MDZAD PA'I GNAS BRTAN PHYAG MCHOD RGYAL BSTAN 'DZAD MED NOR BU, HOR ZLA DGU PA'I LHA BABS DUS CHEN DANG

BSTUN SMYUNG GNAS KYI CHO GA SBYOR DNGOS RJES TSANG, HOR ZLA BCU PA'I TSES GSUM LA MI 'KHRUGS PA'I CHO GA ,NYI SHU'I NYIN NAS 'JAM MGON CHOS KYI RGYAL PO BTZONG KHA PA CHEN PO DGA' LDAN DU GSHEGS PA'I DUS CHEN

@537A *, ,DANG BSTUN NAS BSTAN 'GYUR GANG 'GRO, NYER LNGA'I NYIN CHOS SPYOD KYI RIM PA GANG RGYAS, DGA' LDAN LHA BRGYA MA DANG 'BREL BA'I DMIGS BRTZE MA 'GRO GANG CHE DANG, MJUG TU, DPAL LDAN

SA GSUM MA DANG, RNAM DAG GANGS RI MA GNYIS 'DON, NYER BRGYAD KYI NYIN YI DAM RDO RJE 'JIGS BYED KYI BDAG BSKYED SNGON DU 'GRO BAS, MGON PO, CHOS RGYAL, LHA MO, RNAM SRAS, BEG TZE DANG BCAS P'I BSKANG GSO

RGYAS PAR GTONG, NYER DGU'I NYIN 'JIGS BYED LHA BCU GSUM MA DANG DPA' BO GCIG PA GANG RIGS BZLAS PA GANG 'GRO DANG, CHOS SKYONG SPYI BSKANG, KHYAD PAR DAM CAN CHOS KYI RGYAL PO'I BSKANG BSHAGS DANG GTOR

MA DRUG CU PA RNAMS BSNGO ZHING, PHYI ROL TU RDO RJE SLOB DPON BSNYEN SONG GIS GTOR RGYAG RNAMS BYA, LO MJUG BSTAN SRID SPYI'I RIM GROR NYIN GSUM RING, NAG PO SKOR GSUM, RNAM SRAS BEG TZE RNAMS KYI

BSKANG GSO, GDUGS DKAR BZLOG CHEN DANG, KHA 'BAR MA RE MOS, NYI SHU DGU'I DGONGS MO GTOR MA BYIN BEBS DANG, LHA MO'I BSKANG GSO GZABS RGYAS, TSES GCIG GI THO RANGS 'DOD KHAMS DBANG MOR

TSES GTOR RGYAS PAR 'BUL, 'DI SKABS SU PHYAG LEN PHRA RAGS RNAMS MI NYAMS PA DANG, GTOR MA RNAMS KYI BZO DBYIBS TSANG SOGS BSGYUR BKOD MED PAR GZABS RGYAS PHUN SUM TSOGS PA BYA ZHING,

@538B DBU MDZAD KYIS DBYANGS DANG 'DUR LTA, ROL MO BRDUNG LUGS SOGS KYIS MTHA' RTEN PA'I PHYAG LEN GANG YOD SLA CHOS DANG KHRAL CHOS SU MA SONG BA'I TSAD LDAN BYA DGOS SHING, DE MTSUNGS SHES RIG DGA' RAB YOD

PA TSOR, THIG DANG, GDANGS DBYANGS, GTOR BZO, DUNG DANG RGYA GLING, GAR 'GROS, SBUB BSIL, RNGA CHINGS SOGS SLOB TU 'JUG PA GAL CHE, DGE BSKOS LAS 'BRAS LA BRTZI ZHING DRANG TSUGS CAN LA BSGO, BYANG

'DREN KYANG SKAD BZANG BA GDANGS DBYANGS PHYAG LEN SOGS NGES PA SEMS 'DUL BA LA BSGO, DE BZHIN DU LAS SNE'I RIGS NYE RING LA MA SONG BAR SO SOR 'OS PA'I YON TAN TSANG BA RGAN RIM NAS BSGO ZHING, LAS SNE PA RNAMS

KYIS KYANG RANG RANG GI NGO SKAL GYI LAS LA LTOGS LA DANG ZEM 'JOG PHYI BSHOL GYI RIGS MED PA DANG, CHOS SDE'I LA RGYAR KHUR BSAM GANG CHE BYED, SPYI DON DU 'TSOG 'DU'I SKABS BLA MA DGE BSKOS KYIS DBUS GROS

DBANG TSANG MAS SPYI DON DU KHA GA-YAR GYI NGAN KHYER MI BYED, DGON SPYI DANG 'TSOG 'DU'I SKABS KYI NANG GTAM PHYIR MI SKYEL, DGE BSKOS KYIS BLO PHYOGS SU MA LHUNGS PA'I NGOS NAS 'GRIG LAM GYI SKOR TSOGS GTAM

SKABS SU GANG BABS GTONG BA DANG, TSOGS SU YONG MA YONG DANG, 'DON PA YOD MED KYI MTSAMS LA LTA RTOG ZHIB MO BYAS TE, GSAR DU BLO 'DZIN BYED PA DANG, BRJED GSOS DGOS PA RNAMS LA DE LUGS KYI

@539A *, ,RTING BSKUL GANG DRAG BYED, DE LA DRAG ZHAN SUS KYANG BRTZI 'JOG TSUL GNAS KYI MGO 'OG LUS CHUG DGOS PA'I RGYAB GNYER BLA MA SOGS NAS BYED, BLA SPYI'I NANG ZAN, GRVA MANG RNAMS KYIS LAS

SNE PA RNAMS DANG, BSLAB PA RGAN PA DANG, YON TAN CAN DANG, SPYI SEMS CHE BA'I RIGS LA ZHVA PHUD, GZAN 'BEBS SOGS GO RIM DANG BSTUN PA'I BKUR GZOS LEGS PAR BYA STE, 'DUL BA PHRAN TSEGS

LAS, DGE SLONG DAG DE BAS NA DENG PHYIN CHAD DGE SLONG RGAN RABS RNAMS LA MING NAS 'BOD PAR MI BYA, RUS NAS 'BOD PAR MI BYA, BTZUN PA ZHES BRJOD PA DANG, TSE DANG LDAN PA ZHES BRJOD PA MA GTOGS KUN TU SPYAD

PAR MI BYA'O, ,ZHES GSUNGS PA'I PHYIR, GRVA RIGS LO BSLAB PA RGAN PA RNAMS KYIS RANG LAS LO DANG GZHON PA RNAMS LA LEGS SLOB NYES SDOM CI SHES BYED CING, BSLAB PA GZHON PA RNAMS KYIS RANG

LAS BSLAB PA RGAN PA DANG, MKHAS BTZUN 'DZOM PA'I GRA RIGS RNAMS KYI CHOS LDAN GYI BSGO BA DANG DU LEN PA SOGS MTHONG GZOS GANG CHE BYED PA LAS GO BABS 'TSEL BA'I RIGS KYI RTZI MED MI BYED,

SPYI 'BUL GANG BYUNG DGE BSKOS KYIS GNYER PA DANG BGROS BYAS NAS BTZONG THOG ,GANG BYUNG GI THO RNAMS LAS SNE TSOGS THOG NAS ZHIB MO BYAS TE DGE 'DUN LA 'GYED GANG THOB RE 'BUL, JA TSUL GNYER PAS GTONG

@540B SGO'I RIM PA RGYUN JA GNYIS RE CHAD MED GTONG DGOS SHING, DE'ANG KHRAL CHOS MA YIN PAR MAR 'O SOGS 'DZOM PA DGE 'DUN GYIS BZHES SPRO NGES GTONG DGOS, ZLA GRANGS KYI TSES LNGA, BRGYAD, BCU, BCO LNGA, BCU

DGU ,NYER LNGA, NYER DGU ,GNAM GANG RNAMS LA JA THUG LNGA RE, DBYAR GNAS CHEN MO ZLA BA GCIG DANG ZHAG BCO LNGA'I RING NYIN RE BZHIN JA THUG SOGS GSUM, BKA' 'GYUR, RJE'I LNGA MCHOD, DUS GTOR, DGU GTOR,

GSHEGS GTOR, LO GSAR RNAMS LA JA THUG SOGS GZABS RGYAS BYA, GTOR MA LA DGOS PA'I TSON RTZI DANG, 'BRI MOG SOGS LAG THOGS MED PA BYA, 'GYED KYI SKOR LA, 'DI GAR SKAL BA LNGA, T'A BLA MA LA SKAL BA GSUm

DGE BSKOS BYANG 'DREN, SPYI GNYER SOGS NA MO CHE KHAR GNYIS SKAL, DE 'OG TSOR GNYIS LA SKAL 'PHAR RE GTONG BA LTA BU SNGAR SROL DANG BSNUN NAS BYED, DUS RGYUN BCAR SDOD KYI GRVA PA YIN PHYIN NGO SKAL GCIG ,NAD PA MTSAMS

PA SOGS YONG MI THUB NGES DANG, BLA DPON DGE 'DUN SPYI'I DON LA SONG RIGS RNAMS LA NGO SKAL GTONG, SNE BZHAG KYANG SKAL BAR DPAG PA'I SPYIN BDAG GI 'BYOR BA DANG BSTUN PA'I STER LUGS BYED, GNYER PA BRJE MTSAMS SU

RTZIS SPROD GANG YOD GNYER PA GSAR RNYING DANG, LAS SNE RGAN PA TSOGS THOG NAS MDZES LAM DU MA SONG BA'I ZHIB MO BYED PA GAL CHE, DGON GNYER RNAMS KYIS 'DU KHANG DANG MCHOD KHANG MGON KHANG RNAMS SU MCHOD PA DANG

@541A *, ,MCHOD ME DBUL BA DANG, GTOR KHA GSO BA DANG, BYI DOR BYED PA RNAMS LE SHOR MED CING GTZANG SBRA THON PA GAL CHE, MAR ME'I 'PHROS KYI MAR SOGS GTZUG LAG KHANG RANG GI MCHOD THEBS

LA PHAN PA LAS SBUBS ZOS MI BYED, 'DU KHANG DANG MCHOD KHANG RNAMS SU MJAL KHA ZHU MKHAN DREGS ZHAN LA MA LTOS PA'I MJAL KHA GU YANGS GTONG, DGON GNYER BRJE MTSAMS SU, 'DU KHANG SOGS KYI SKU GSUNG THUGS RTEN

MCHOD RDZAS TSOGS GDAN SOGS GANG YOD DEB YIG LTAR RTZIS SPROD LEN CING, BOR STOR CHAG GRUM SOGS BYUNG MA BYUNG GI MTSAMS LAS SNE TSOGS THOG NAS RTOG 'JUG ZHIB MO BYED, JA MAS TSOGS SHING 'DANG NGES BSGRIGS SHING,

JA THUG SOGS LA GTZANG SPRA THON PA, CHU TSONG THIG PA DGE 'DUN GYIS BZHES SPRO BA'I NGOS DAG YONG BA'I LTA RTOG GNYER PAS BYED, RUNG KHANG GI THAB RTZAR JA TSUL DO DAM PA, JA MA, ME 'BUD, CHU LEN, ZHAL TA PA, SBYIN

BDAG MA GTOGS GTZANG SPRA CHUNG BA'I SKYA SER GANG YIN KYANG MI GTANG, MANG JA NAS JA PHUD SNGAR RGYUN DANG BLA BRANG LA DE MA GANG BRO CHEN GNYIS, T'A BLA MAR DEM GANG DANG GRO CHUNG GANG, DE MIN CANG PA YIN NGES DANG MTSAMS PA

RNAMS LA JI LTAR 'TSAMS PA, SBYIN BDAG LA ZO CHUNG RE TZAM MA GTOGS MI 'KHYER, DMIGS BSAL DGOS RIGS BYUNG NA DGE BSKOS LA GNANG BA ZHUS GNANG LAS 'OS MIN MI BYED, BLA MA'I JA LDIR TSAD GANG MA GTOGS

@542B TSOGS PAR JA THUG MA KHEBS PAR RUNG KHANG NAS JA THUG PHYIR MI 'KHYER, JA MA BRJE MTSAMS SU KHRA MA GANG YOD DEB YIG LTAR LEN, 'DIS MTSON PA'I SKU GSUNG THUGS RTEN, MCHOD RDZAS SOGS LA GAS CHAG BOR

STOR BRLAG PA'I RIGS BYED MI NGO 'PHROD BYUNG TSE TSAB 'JUG PA DANG, CHAD LAS SOGS GANG 'OS 'GEL ZHING, SU YIN RTZAR MA CHOD NA MNGO SGRUB KYIS MTSAMS BCAD, LAS SNE RNAMS NAS LHA KHANG LA 'DZIN SPRAS LE SHOR

MED PA DANG, RGYUN DU ME MTSAMS LA'ANG SHIN TU GZAB PAR BYED CING, BAG YANGS KYIS ME SHOR NAS GRVA SHAG DANG DNGOS PO BSREGS PA BYUNG NA, 'JAL NUS KYI DNGOS PO YOD TSE TSAB BSGRIGS DANG, MED TSE BCA' KHRIMS CHE 'GAL GYI NYES CHAD

DGE LA, RGYA MI TSONG PA DANG, RGYAL PO'I KHRIMS PHOG PA'I MI NAG CAN DANG, RKUN JAG GI DOGS GNAS CAN DANG, RTZA KHUNGS MED PA'I MI YAN PA MI BSTEN, SA DPYAD LA GNOD PA DANG MI MDZES PA SOGS SU 'GYUR PAS, MKHAR

LAS DGOS PAS KYANG NYE 'KHOR RNAMS SU DONG MI 'BRU BA DANG, MTSAMS BCAD TSUN CHAD KYI RTZA MI LEN, NYE 'KHOR GYI BYA DANG RI DVAGS SOGS RNGON DU MI 'JUG ,RGYAB RI'I RTZA DUD 'GRO ZOS PA BYUNG NA BDAG PO RNYED NAS JI

LTAR 'TSAMS PA'I CHAD PA 'GEL PA LAS, NGAN GA-YOS GZHAN GYI NOR RDZAS SOGS 'PHROG 'JOMS MI BYED, GRONG CHOG LA SBYIN BDAG GI 'DOD MOS BZHIN BYON ZHING, SBYIN BDAG GI 'BYOR BA DANG BSTUN PA'I

@543A *, ,BSNYEN BKUR ZHABS TOG GANG ZHUS LAS RTZOD GLENG MI BYED, DER JI TZAM BZHUGS RING KUN SPYOD GANG CI SBYIN BDAG DAD PA SKYE BA'I RGYU LAS, KHYIM PA SUN 'BYIN GYI RIGS BYED SA MED,

'GO BA'I RIMS NAD YOD SAR MI 'GRO, NAD PA 'DI YUL SHIN TU GNYAN PAR GSUNGS PAS, KHU DPON DANG MI RTZA SOGS MED PA'I RIGS LA GNYER PA DGE BSKOS SOGS KYIS LTA RTOG BYAS TE, GZHON PA RE MOS

KYIS NAD GA-YOG DANG, GRVA RIGS NAD PA BYUNG NA KUN GYIS NAD GA-YOG DANG, NANG PA RANG LA MTHUN RKYEN MED NA SANGS RGYAS KYI SKU GZUGS TSUN CHAD KYIS KYANG BSKYANG BAR GSUNGS PAS DGE 'DUN GYI SPYI RDZAS NAS

RIM GRO'I THEBS SOGS STER, RIM GRO SMAN BCOS SOGS MTHUN RKYEN DU GANG 'GRO BYED CING, NAD GSOS BSTUN 'BYOR BA YOD NA DKON MCHOG GI RDZAS LA BYIN TSAB BSAB, 'DAS CHAD BYUNG NA 'GO NAD CHE RIGS

MIN PHYIN GNYEN NYE DU'AM, LAS KA BYED SHES PAS KHUR BLANGS PA'I GSOL 'DEBS, RGYUN CHOG PHUNG PO SKYEL BA SOGS TSUL LDAN BYED, SDIG SBYONG SOGS GANG BYED KYI SAR TSOGS PA BYINGS NAS SMON LAM

RNAM LNGA SOGS BSNGO SMON GYI RGYAS 'DEBS DANG, TSOGS SU'ANG MA MTHA' NYIN GSUM GYI RING TSE 'DAS LA DMIGS PA'I SMON LAM RE GSUNG, BLA MAS KYANG RGYUN GTAN BSNGO SMON GYIS RGYAS 'DEBS BYED,

@544B GRVA PA MA 'TSO BA DANG GZHAN DU 'GRO BA TSOS KHANG GZHI GRVA PA NANG PHAN TSUN NYO 'TSONG BYED PA LAS BSHIG NAS GZHAN DU 'KHYER SA MED CING, YUL DUS GNAS SKABS DANG MTHUN PA'I BYA SPYOD TSUL MTHUN LAS,

RANG RANG GI 'DOD KHYER GYI RTZING SPYOD DANG, DGOS MED KYI GSAR SROL MI BYED, MDOR NA BLA MA LAS SNE DGE 'DUN DMANGS DANG BCAS PA THAMS CAD KYIS NYAMS LEN GYI RIM PA ZHAL 'DON DGE SBYOR KUN SPYONG SOGS

GANG CI SKAL LDAN DANG BA 'DREN PA'I DMIGS RKYEN, 'BYOR LDAN BSOD NAMS GSOG PA'I ZHING SAR 'GYUR PA ZHIG MDZOD, GSUM PA TSUL MA YIN PA'I GNAS LA NAN TUR JI LTAR BYA BA'I RIM PA NI, DE LTAR KHRIMS SU

BCAS PA LAS PHAM PA 'CHAB BCAS DANG, CHANG 'THUNG BA GRI MTSON BRGYAB PA DANG, YUL TSAN SDE RIS SU BCAD DE MI DPUNG DGRA SDEBS KYI 'THAB RTZOD, DGE 'DUN GYI DBYEN CHEN POR 'GRO RIGS BYUNG TSE DKRUGS SHING GI RTZA BA

BYED MKHAN GYI GTE BO SU YIN GNAS DBYUNG BYED, GRVA PA NANG PHAN TSUN NAM MI NAG DANG KHA 'THAB LAG 'THAB SHOR BA GANG YIN KYANG GNYIS KA LA NYES CHE CHUNG GI BABS LTOS KYI CHAD LAS 'GEL, GRI 'DON PA'I 'THAB

MO BYED PA LA GRI 'DON MKHAN GNAS NAS DBYUNG BA DANG, GCIG SHOS LA NYES CHE CHUNG GI CHAD LAS 'GEL, GNYER PA DGE BSKOS DBU MDZAD LAS THOG PA LA LAG LAN BYED MKHAN GNAS DBYUNG DANG, KHA LAN

@545A *, ,BYED MI LA MANG 'GYED BRGYA PHYAG ,DES MTSON NYES PA 'BRING DANG CHUNG NGU LA BRGYA PHYAG DANG, TSOGS CHU LEN PA, TSIG GIS RMA 'BEBS PA SOGS GANG 'OS BYA, PHYI NANG SER SKYA SU THANG NAS

DPON SHED SOGS KYIS DGE 'DUN GYI NANG KHRIMS BSAMS BZHIN DU SHIGS PA BYUNG TSE JI SRID DGON SDE GNAS KYI BAR DU MDO SGRUB KYI RGYUN 'DZUGS, GONG GI CHAD LAS GNAS DBYUNG SOGS BYED DGOS LA, GZHAN

GYIS DAN RGYAB BYAS PA BYUNG NA, DE GA'I NYES CHAD 'PHAR MA 'KHUR DGOS SHING, DES MI LEN TSE TSOGS PA'I DBUS SU DAG 'DON BYED, DE LTAR LHAG BSAM BZANG POS DGE 'DUN GYI NANG KHRIMS 'DI LTAR BGYIS

PA RANG BZO TZAM MA YIN PAR DAM PA MANG PO'I GSUNG LAS BTUS TE BKOD PA YIN PAS, BLA MA NA RIM GYIS 'DI NANG LTAR LAS GZHAN DU MI 'GYUR PA'I BKOD KHYAB GNANG BA DANG, LAS SNE RNAMS NAS NGO DAM GANG

DRAG BYED PA GAL CHE, RGYAL BA'I BSTAN BSRUNG CHEN PO DPAL YE SHES KYI MGON PO PHYAG DRUG PA, DAM CAN CHOS KYI RGYAL PO, DPAL LDAN DMAG ZOR GYI RGYAL MO RE MA TI 'KHOR DANG BCAS PA LA BCOL BA YIN PAS,

KHYAD GSOD KYIS 'DA' BAR BYED PA RNAMS LA DRAG PO'I CHAD PAS TSAR GCOD PA DANG, TSUL DANG MTHUN PAR BSGRUB PA RNAMS LA NYIN MTSAN GA-YEL BA MED PAR BSRUNG SKYOB MDZAD DU GSOL, ,GTZUG LAG KHANG

@546B RNAMS KLOG PA DANG, ,KHA 'DON GYIS RGYAS LEGS GNAS SHOG ,RTAG PAR DGE 'DUN MTHUN PA DANG, ,DGE 'DUN DON YANG 'GRUB PAR SHOG ,RMAD BYUNG SRAS BCAS RGYAL BA'I BYIN BRLABS DANG, ,RTEN 'BREL

BSLU BA MED PA'I BDEN PA DANG, ,BDAG GI LHAG BSAM DAG PA'I MTHU STOBS KYIS, ,RNAM DAG SMON PA'I GNAS 'DI 'GRUB PAR SHOG ,SDE SNOD GSUM DANG RGYUD SDE RNAM PA BZHI, ,GDAMS PA'I MCHOG TU SHAR

BA'I BSHAD SGRUB KYIS, ,THUB BSTAN PHYOGS DUS KUN TU RGYAS MDZAD PA, ,BLO BZANG GRAGS PA'I DPAL GYI BKRA SHIS SHOG ,CES CHOS SDE CHEN PO DGE 'PHEL DGA' LDAN CHOS MDZOD GLING GI BCA' YIG GDUNG SEL ZLA 'OD CES BYA BA 'DI NI,

DKON MCHOG GSUM BLA MAR 'DZIN CING, DAD PA DANG GTONG BA SOGS DAM PAS BSNGAGS PA'I YON TAN DU MAS THUGS RGYUD PHYUG PA MI YI DBANG PO BE'I ZE MGON PO DBANG RGYAL NAS BSKUL MA MDZAD PA LTAR, 7 BTZUN PA NGAG DBANG BLO BZANG BSTAN PA'I RGYAL MTSAN

DPAL BZANG POS BLA BRANG BKRA SHIS BSAM GTAN PHO BRANG GI GZIMS CHUNG RAB ZHI BDE LDAN DGA' BA'I CHAL DU BRIS PA DGE LEGS 'PHEL,, ,,