*, ,DKON MCHOG RJES DRAN GYI MDO 'GREL DAD PA'I LCAGS KYU ZHES
BYA BA BZHUGS SO,,

@001A #, ,NA MO GU RA WE, SANGS RGYAS CHOS DANG DGE 'DUN TE,
,DKON MCHOG GSUM LA GUS BTUD NAS, ,DE RNAMS RJES SU DRAN PA YI,
,MDO DON MDOR BSDUS

BSHAD PAR BYA, ,'DI LA GSUM, SANGS RGYAS DANG, CHOS DANG, DGE
'DUN RJES SU DRAN TSUL LO, ,DANG PO LA GSUM, ,MDOR BSTAN PA,
RGYAS PAR BSHAD PA, DON BSDU BA'O, ,

DANG PO LA GNYIS, KHYAD CHOS DANG, KHYAD GZHI'O, ,DANG PO LA,
,BGEGS BCOM PA DANG BSHAD PA DANG, ,SPANGS DANG YE SHES PHUN
TSOGS DANG, ,RGYU DANG JI LTAR GSHEGS PA DANG, ,'JIG

RTEN LA GZIGS SKAL LDAN 'DUL, ,STON PA NYID DE YON TAN DGU,
,ZHES PA LTAR, DGU LAS, DANG PO BGEGS BCOM PA NI, 'DI LTAR BCOM
LDAN 'DAS DE NI, ZHES PA STE, 'OG NAS

@002A *, ,'CHAD 'GYUR GYI YON TAN 'DI LTAR BDUD BZHI BCOM ZHING
SKAL BA DRUG DANG LDAN LA 'JIG RTEN LAS 'DAS PA DE NI'O, ,GNYIS
PA BSHAD PA PHUN TSOGS NI, DE BZHIN

GSHEGS PA STE, RANG GIS SHES BYA'I DE KHO NA NYID JI LTA BA
BZHIN DU GSHEGS PA STE RTOGS NAS GZHAN LA STON PA'O, ,GSUM PA
SPANGS PA PHUN TSOGS NI, DGRA BCOM PA STE, SGRIB GNYIS KYI

DGRA BAG CHAGS DANG BCAS PA BCOM ZHING SPANGS PA'O, ,BZHI PA YE
SHES PHUN TSOGS NI, YANG DAG PAR RDZOGS PA'I SANGS RGYAS TE,
YANG DAG PA PHYIN CI MA LOG PAR SHES BYA'I DKYIL

'KHOR YONGS SU RDZOGS PA LA MI SHES PA'I GNYID SANGS NAS BLO
GROS KYI SNANG BA RGYAS PA'O, ,LNGA PA PHUN TSOGS GSUM LDAN GYI
RGYU NI, RIG PA DANG ZHABS SU LDAN PA STE, SHES RAB

KYI BSLAB PA'I RIG PA DANG, TING NGE 'DZIN DANG TSUL KHRIMS KYI
BSLAB PA'I ZHABS GNYIS SU LDAN PA'O, ,DRUG PA JI LTAR GSHEGS PA
NI, ,BDE BAR GSHEGS PA STE, LAM

@002B BDE BA NAS 'BRAS BU BDE BA SPANGS RTOGS KHYAD PAR GSUM
LDAN GYI GNAS SU GSHEGS PA'O, ,DE LA SPANGS PA'I KHYAD PAR GSUM
NI, LEGS PAR SPANGS, MI LDOG PAR SPANGS, MA LUS PAR

SPANGS PA'O, ,RTOGS PA'I KHYAD PAR GSUM NI, DE NYID MKHYEN,
MKHYEN PA BRTAN, MA LUS PAR MKHYEN PA'O, ,BDUN PA 'JIG RTEN LA
GZIGS PA NI, 'JIG RTEN MKHYEN PA STE, NYIN MTSAN DUS

DRUG TU GDUL BYA'I 'JIG RTEN LA GZIGS NAS SKAL PA DANG LDAN MIN
MKHYEN PAR MDZAD PA'O, ,BRGYAD PA SKAL LDAN 'DUL BA NI, SKYES BU
'DUL BA'I KHA LO SGYUR BA BLA NA MED PA STE, SKAL LDAN GYI SKYES
BU

RNAMS 'DUL BA'I TSE, THEG PA GSUM GYI LAM BSTAN NAS KHA LO THAR
PA'I PHYOGS SU SGYUR BA LA THABS MKHAS BLA NA MED PA DANG LDAN
PA'O, ,DGU PA 'PHRIN LAS KYI RTEN STON PA NYID NI, LHA

DANG MI RNAMS KYI STON PA STE, SEMS CAN THAMS CAD KYI STON PA
YIN YANG LHA DANG MI SMOS PA NI, GDUL BYA'I GTZO BO STE RTEN DE
GNYIS KHO NA LA BDEN PA GSAR MTHONG DANG 'BRAS BU BZHI GSAR

DU 'THOB PA YOD PAS SO, ,GNYIS PA KHYAD GZHI NI, SANGS RGYAS
BCOM LDAN 'DAS SO STE, TSIG DON GANG DU BSHAD ZIN LA BSKYAR TE
SMOS PA NI, GONG GI KHYAD CHOS DE RNAMS GANG LA

@003A *, ,MNGA' BA'I KHYAD GZHI STON PA'O, ,SO ZHES RDZOGS TSIG
SMOS PA NI THEG PA CHE CHUNG THUN MONG GI YON TAN DRAN TSUL
BSHAD ZIN PA'O,, ` GNYIS PA RGYAS PAR BSHAD

PA LA, GTAN DU BZHUGS DANG SKU'I RANG BZHIN, ,GANG LA BRTEN DANG
BYA BA THABS, ,GNAS DANG MA CHAGS JI LTAS MDZAD, ,DON BSDU RNAMS
SU NGES PAR BYA, ,ZHES PA LTAR DGU LAS, DANG PO

GTAN DU BZHUGS PA'I RGYU NI, DE BZHIN GSHEGS PA DE NI BSOD NAMS
DAG GI RGYU MTHUN PA, DGE BA'I RTZA BA RNAMS CHUD MI ZA BA STE,
DE BZHIN GSHEGS PA DE LA NI, MTHUN MONG GI YON TAN

DE RNAMS SU MA ZAD THEG CHEN MTHUN MONG MIN PA'I YON TAN GZHAN
YANG YOD DE, SNGON SLOB LAM DU SBYIN SOGS BSOD NAMS GANG BSAGS
THAMS CAD LONGS SPYOD SOGS KYI RGYUR MA BSNGOS

PAR SBYIN SOGS BSOD NAMS RGYUN MI 'CHAD PA'I RGYUR BSNGOS PAS NA
RGYU DANG MTHUN PA'I 'BRAS BU RTAG TU 'BYUNG LA, DES NA DGE BA'I
RTZA BA RNAMS 'BRAS BU BYUNG BA DANG LHAG MED KYI DBYINGS SU
CHUD MI ZA BAR GTAN DU RGYUN MI 'CHAD PA'O, ,GNYIS PA SKU'I RANG
BZHIN LA, RTZA BAR DBYE NGO BO DANG, ,GNAS SKABS BYED LAS PHUN
SUM TSOGS, ,ZHES PA LTAR LNGA LAS,

@003B DANG PO SKU'I RTZA BA'I RGYU NI, BZOD PAS BRGYAN PA STE,
BZOD PA'I 'BRAS BUR GYUR PA'I SKU MDZES PAS BRGYAN PAR GYUR
PA'O, ,GNYIS PA SKU'I RAB DBYE'I RGYU NI, BSOD NAMS KYI GTER
RNAMS KYI GZHI STE, SKU'I BA SPU

RE RE YANG BSOD NAMS KYI TSOGS GTER LTAR ZAD MI SHES PA'I GZHI
STE RGYU LAS BYUNG BA'O, ,GSUM PA SKU'I NGO BO NI, DPE BYAD
BZANG PO RNAMS KYI SPRAS PA, MTSAN RNAMS KYI ME TOG RGYAS PA
STE, DPE BYAD BZANG

PO BRGYAD CU'I GRANGS DANG LDAN PA RNAMS KYIS SPRAS PA STE
BRGYAN NO, ,GANG NA MTSAN BZANG PO SUM CU RTZA GNYIS KYI GRANGS
DANG LDAN PA ME TOG RAB TU RGYAS PA LTAR YID DU 'ONG BA RNAMS
KYI CHA SHAS SO, ,BZHI PA SKU'I

GNAS SKABS NI, SPYOD YUL RAN PAR MTHUN PA STE, SPYOD LAM RNAM PA
BZHI PO DAL MAR SOGS YUL SEMS CAN RNAMS KYI BLO DANG RAN PAR
MDZAD PAS YID DANG MTHUN PA'O, ,LNGA PA SKU'I BYED LAS NI,
MTHONG

NA MI MTHUN PA MED PA STE, RGYAL BA'I SKU MTHONG BA NA DE LA
SDUG BSNGAL DANG NYON MONGS SOGS MI MTHUN PHYOGS GANG YANG
BSKYED PA MED CING MTHUN PHYOGS BDE BA DANG DAD GUS SOGS BSKYED
PA'O, ,GSUM PA GANG

LA BRTEN NAS GZHAN DON MDZAD PA LA GNYIS, DAD LDAN RJES SU 'DZIN
PA DANG, 'GRAN 'DOD TSAR GCOD PA'O, ,DANG PO NI, DAD PAS MOS PA
RNAMS LA MNGON PAR DGA' BA STE, DAD PAS KUN NAS BSLANGS

@004A *, ,TE CHOS THOB PAR MOS NAS 'ONGS PA'I SEMS CAN RNAMS LA
SKU MTHONG BA TZAM GYIS MNGON PAR DGA' BA RGYA CHEN PO SKYE'O,
,GNYIS PA 'GRAN 'DOD TSAR GCOD PA LA GNYIS, SHES RAB 'GRAN

'DOD TSAR GCOD PA DANG, STOBS 'GRAN 'DOD TSAR GCOD PA'O, ,DANG
PO NI, SHES RAB ZIL GYIS MI NON PA STE, SHES BYA THAMS CAD
MKHYEN PA SANGS RGYAS KHO NA YIN PAS DE'I SHES RAB GANG ZAG
'GRAN PAR 'DOD PA

SUS KYANG ZIL GYIS GNON MI NUS PA'O, ,GNYIS PA STOBS 'GRAN 'DOD
TSAR GCOD PA NI, STOBS RNAMS LA BRDZI BA MED PA STE, SANGS RGYAS
LA LUS STOBS 'GRAN PAR 'DOD PA RNAMS KYIS RGYAL BA'I SKU'I TSIGS
RE RE

LA SRED MED KYI BU'I STOBS MNGA' BA RNAMS LA BRDZI BAR MI NUS
PA'O, ,DE YANG GLANG CHEN PHAL PA DANG, SPOS KYI GLANG PO DANG,
TSAN PO CHE CHEN PO DANG, RAB GNON DANG, YAN LAG MCHOG DANG,
STOBS MCHOG DANG

SRED MED KYI BU RNAMS BCU 'GYUR RO, ,BZHI PA BYA BA GANG YIN PA
LA GNYIS, ,SPYIR MDZAD PA DANG, BYE BRAG TU MDZAD PA'O, ,DANG PO
NI, SEMS CAN THAMS CAD KYI STON PA STE, SEMS CAN LA BDE SKYID
'BYUNG BA

LAS 'BRAS KYI BLANG DOR LA BLTOS SHING BLANG DOR SANGS RGYAS
KYIS STON DGOS PAS SEMS CAN THAMS CAD KYI STON PA'O, ,GNYIS PA
BYE BRAG TU MDZAD PA LA GNYIS, LAM ZHUGS KYI DON MDZAD PA DANG,
LAM MA

@004B ZHUGS KYI DON MDZAD PA'O, ,DANG PO LA GNYIS, THEG CHEN
PA'I DON MDZAD PA DANG, THEG DMAN PA'I DON MDZAD PA'O, ,DANG PO
NI, BYANG CHUB SEMS DPA' RNAMS KYI YAB STE, BYANG CHUB SEMS DPA'
RNAMS LA SANGS

RGYAS KYI RIGS YOD PAS RGYAL BA'I SRAS DANG, SANGS RGYAS RNAMS
BYANG SEMS KYI YON TAN GANG LAS 'BYUNG BA'I GZHI YIN PAS YAB BO,
,GNYIS PA THEG DMAN PA'I DON MDZAD PA NI, 'PHAGS PA'I GANG ZAG
RNAMS KYI

RGYAL PO STE, NYAN RANG 'PHAGS PA RNAMS 'BANGS PHAL BA DANG 'DRA
ZHING SANGS RGYAS KYIS DE DAG LA BKAS DBANG BSGYUR BAS NA RGYAL
PO'O, ,GNYIS PA LAM MA ZHUGS KYI DON MDZAD PA NI, MYA NGAN LAS
'DAS PA'I

GRONG KHYER DU 'GRO BA RNAMS KYI DED DPON TE, RIGS MA NGES PA'I
GANG ZAG RNAMS LA BLO DANG 'TSAM PA'I LAM BSTAN NAS MYANG 'DAS
GSUM PO GANG RUNG DU 'KHRID PAS RIN PO CHE'I GLING DU 'KHRID
PA'I DED DPON DANG 'DRA

BA'O, ,LNGA PA THABS GANG YIN PA LA GSUM, THUGS KYI THABS, GSUNG
GI THABS, SKU'I THABS SO, ,DANG PO NI, YE SHES DPAG TU MED PA
STE, SEMS CAN MTHA' YAS PA'I RIGS DANG, MOS PA DANG, DBANG

PO DANG, ,BAG LA NYAL JI LTA BA BZHIN DU MKHYEN PA'I YE SHES
DPAG TU MED PA MNGA' BA'O, ,GNYIS PA GSUNG GI THABS LA GSUM,
SPOBS PA CHE BA, SKYON DANG BRAL BA, YON TAN DANG LDAN PA'O,
,DANG

@005A *, ,PO NI, SPOBS PA BSAM GYI MI KHYAB PA STE, GDUL BYA LA
CHOS STON PA'I SPOBS PA ZAD PA MED CING NGO MTSAR BAS BSAM GYIS
MI KHYAB PA'O, ,GNYIS PA SKYON DANG BRAL BA NI, GSUNG RNAM

PAR DAG PA STE, GSUNG LA BRDZUN SMRA BA DANG, SKAD 'DZER BA
DANG, YID GDUNG BA DANG, HA CANG MYUR BUL SOGS SKYON MTHA' DAG
GIS RNAM PAR DAG PA'O, ,GSUM PA YON TAN DANG LDAN PA NI, DBYANGS
SNYAN PA STE

GSUNG DBYANGS YAN LAG LNGA'AM DRUG CU RTZA BZHI DANG LDAN PAS
SHIN TU SNYAN PA'O, ,GSUM PA SKU'I THABS LA GNYIS, RTEN GYI
KHYAD PAR DANG, NGO BO'I KHYAD PAR RO, ,DANG PO NI, SKU BYAD LTA
BAS CHOG MI SHES PA STE, SKU'I

CHA BYAD LA JI TZAM BLTAS KYANG TSIM PA DANG CHOG SHES PA MED
PA'O, ,GNYIS PA NGO BO'I KHYAD PAR NI, SKU MTSUNGS PA MED PA
STE, LHA DANG BCAS PA'I 'JIG RTEN 'DIR RGYAL BA'I SKU LAS LHAG
PA LTA CI SMOS CHA SHAS

MTSUNGS PA TZAM YANG MED PA'O, ,DRUG PA GNAS GANG DU BZHUGS PA
NI, 'DOD PA DAG GIS MA GOS PA, GZUGS DAG GIS NYE BAR MA GOS PA,
GZUGS MED PA DAG DANG MA 'DRES PA STE, 'DOD KHAMS NA

GZHAN DON MDZAD PA'I TSE 'DOD PA'I SAS BSDUS KYI NYON MONGS
DANG, LOG SGRUB KYI GNOD PA DAG GIS MA GOS PA DANG, GZUGS KHAMS
NA MDZAD PA'I TSE, SNYOMS 'JUG DANG SKYE BA'I BSAM GTAN GYI BDE

@005B BA'I RO MYANG BA'I SRED PA DAG GIS NYE BAR TE LHAG PAR MA
GOS PA DANG, GZUGS MED KHAMS NA LUS NGAG GI BYA BA MED PAS, DER
BZHUGS NAS CHOS STON PA MI SRID PAS NI GZUG MED KYI LUS NGAG GI
BYA BA NGAG DANG MA

'DRES PA'O, ,'DIR SDUG BSNGAL LAS RNAM PAR GROL BA, ZHES BA
GZHUNG KHUNGS MA RNAMS SU MI 'BYUNG NGO, ,BDUN PA MA CHAGS PAR
GZHAN DON MDZAD PA NI, PHUNG PO DAG LAS RAB TU RNAM PAR GROL BA,
KHAMS RNAMS

DANG MI LDAN PA, SKYE MCHED RNAMS BSDAMS PA STE, ZAG BCAS KYI
PHUNG PO LNGA PO DAG NI YANG SKYE BAS TSOGS PA'I GNAS YIN KYANG
RGYAL BAS SKYE 'CHI SPANGS PAS DE'I SKYON LAS RAB TU RNAM PAR
GROL BA DANG, NYON MONGS

'DREN PAR BYED PA'I ZAG BCAS KYI KHAMS BCO BRGYAD PO RNAMS DANG
MI LDAN PA DANG, NYON MONGS SKYE ZHING MCHED PA'I SGOR GYUR PAS
ZAG BCAS KYI SKYE MCHED BCU GNYIS PO RNAMS BSDAMS SHING SPANGS
PA'O, ,BRGYAD PA

YON TAN JI LTA BUS 'GROD NA MDZAD PA LA GNYIS, SPANGS PA'I YON
TAN DANG, RTOGS PA'I YON TAN NO, ,DANG PO NI, MDUD PA RNAMS SHIN
TU BCAD PA, YONGS SU GDUNG BDAG LAS RNAM PAR GROL BA, SRED PA

LAS GROL BA, CHU BO LAS BRGAL BA STE, BRNAB SEMS DANG, GNOD SEMS
DANG, TSUL KHRIMS BRTUL ZHUGS MCHOG 'DZIN DANG, LTA NGAN MCHOG
'DZIN TE MNYAM GZHAG RGYUN CHAGS LA BAR DU GCOD PA'I

@006A *, ,MDUD PA RNAMS SHIN TU RGYUN BCAD PA DANG, 'DOD CHAGS
DANG ZHE SDANG DANG GTI MUG STE LUS SEMS YONGS SU GDUNG BAR BYED
PA DAG LAS RNAM PAR GROL BA DANG, 'DOD SRED DANG 'JIG SRED

DANG, SRID SRED DE 'BRAL BAR DKA' BA'I SRED PA RNAMS LAS GROL BA
DANG, 'DOD PA DANG, SRID PA DANG, LTA BA DANG, MA RIG PA STE
SDUG BSNGAL GYI RGYAN PHYOGS 'KHYER BA'I CHU BO RNAMS LAS BRGAL
BA'O, ,

GNYIS PA RTOGS PA'I YON TAN NI, YE SHES YONGS SU RDZOGS PA, 'DAS
PA DANG MA BYON PA DANG DA LTAR BYUNG BA'I SANGS RGYAS BCOM LDAN
'DAS RNAMS KYI YE SHES LA GNAS PA, MYA NGAN LAS 'DAS PA LA MI

GNAS PA, YANG DAG PA NYID KYI MTHA' LA GNAS PA STE, RNAM PA
THAMS CAD MKHYEN PA'I YE SHES KYIS SHES BYA YONGS SU RDZOGS PA
LA KHYAB PA DANG, DUS GSUM GYI SANGS RGYAS RNAMS KYI SKU TSE
DANG 'PHRIN LAS

DANG ZHING KHAMS SOGS LA KHYAD PAR YOD KYANG YE SHES CHOS KYI
SKU LA MCHOG DMAN MED PAR MNYAM PA NYID BRNYAS PAS SANGS RGYAS
THAMS CAD KYI YE SHES LA GNAS PA DANG, SNYING RJE CHEN POS DMAN
PA'I MYA NGAN LAS 'DAS

PA'I MTHA' LA MI GNAS PA DANG, MKHYEN RAB CHEN POS SRID MTHA'
SPANGS NAS YANG DAG PA'I MTHA' CHOS SKU STONG PA NYID LA SLAR MI
LDANG BA'I TSUL GYIS GNAS PA'O, ,DGU PA YON TAN GYI DON BSDU BA
NI, SEMS

@006B CAN THAMS CAD LA GZIGS PA'I SA LA BZHUGS PA STE, ZHES PA
STE, SEMS CAN THAMS CAD LA GZIGS PA'I SA NI SKU GSUM MO, ,DE'I
GO 'PHANG MNGON DU MDZAD NAS LONGS SPRUL GNYIS KYI DAG MA DAG GI
SEMS CAN LA

GZIGS NAS DON MDZAD LA, CHOS SKU NI SKU GZHAN GNYIS KYI GZHI YIN
PAS NA GZIGS PA'I GTZO BO'I RGYU'O, ,GSUM PA DON BSDU BA NI, 'DI
DAG NI SANGS RGYAS BCOM LDAN 'DAS KYI SKU CHE BA'I YON TAN YANG
DAG PA RNAMS

SO STE, THEG PA MTHUN MONG DANG MTHUN MONG MA YIN PA'I YON TAN
GONG DU SO SOR BSHAD PA 'DI DAG NI, SANGS RGYAS BCOM LDAN 'DAS
KHO NA'I SKU CHE BA'I YON TAN YANG DAG PA STE PHYIN CI MA LOG PA
RNAMS YIN NO ZHES PA'O, ,

` GNYIS PA CHOS RJES SU DRAN TSUL LA GNYIS, LUNG GI CHOS RJES SU
DRAN TSUL DANG, RTOGS PA'I CHOS RJES SU DRAN TSUL LO, ,DANG PO
NI, DAM PA'I CHOS NI ZHES SOGS TE, BSLAB PA GSUM STON PA DANG,
THOS

BSAM SGOM GSUM GYI SHES RAB BRJOD PAS SAM, YANG DAM PA SANGS
RGYAS KYIS GSUNGS PA'I LUNG GI CHOS NI, GLENG GZHI THOG MAR DGE
BA, MDO DNGOS BAR DU DGE BA, MTHUN 'GYUR YI RANG THA MAR DGE BA,
BDEN GNYIS

BRJOD BYAR STON PAS DON BZANG PO, GO BDE ZHING GZUNG SLA LA
BRJOD BDE ZHING SNYAN PAS TSIG 'BRU BZANG PO, PHYAG RGYA BZHI
STON PAS MU STEGS KYI LUGS DANG MA 'DRES PA, KHAMS GSUM GA'I
NYON MONGS PA RTZA BA NAS

@007A *, ,SPONG BA'I GNYEN PO YONGS SU RDZOGS PA, RANG BZHIN
RNAM DAG GI CHOS DBYINGS BRJOD BYAR STON PAS YONGS SU DAG PA,
DUG GSUM GYI DRI MA GLO BUR BA SBYONG THABS STON PAS YONGS SU
BYANG BA, MU

STEGS BYED KYI BSTAN PA NI PHYIN CI LOG TU STON PAS NYES PAR
BSHAD PA YIN LA, BCOM LDAN 'DAS KYIS CHOS YANG DAG PAR BSTAN PA
NI LEGS PAR GSUNGS PA'O, ,GNYIS PA RTOGS PA'I CHOS RJES SU DRAN
TSUL NI, YANG

DAG PAR MTHONG BA ZHES SOGS TE, MNYAM GZHAG YE SHES KYIS DE KHO
NA NYID YANG DAG PAR MTHAR BA, NYON MONGS BAG CHAGS DANG BCAS
PA'I NAD MED PA, NYON MONGS RE ZHIG TZAM SPANGS PA MIN PAR DUS
THAMS CAD

DU SPANGS PAS NA DUS RGYUN CHAD PA MED PA, 'PHAGS PA'I LAM GYIS
RANG RGYUD LDAN MYANG 'DAS LA SBYOR BAS NYE BAR GTOD PA, BDEN PA
MNGON SUM DU MTHONG BA LA BRTEN NAS SA LAM GYI YON TAN 'THOB PAS
'DI MTHONG BA

LA DON YOD PA, A'ARYA STE 'PHAGS PA RNAMS KYI MNYAM GZHAG RNAM
PAR MI RTOG PA'I YE SHES KYIS DE BZHIN NYID JI LTAR RTOGS PA DE
'PHAGS PA RNAMS NANG PHAN TSUN SO SO RANG GIS RIG PAR BYA BA KHO
NA YIN GYI, SO SKYES

SGRA RTOG LA BRTEN NAS RTOGS MI NUS PAS MKHAS PA RNAMS KYIS SO
SO RANG GIS RIG PAR BYA BA, RGYAL BA'I GSUNG RNAMS SEMS RGYUD
'DUL BA'I THABS SU 'KHYER DGOS PAS BCOM LDAN 'DAS KYIS GSUNGS
PA'I CHOS

@007B 'DUL BA LA LEGS PAR RTON PA, 'KHOR BA MTHA' DAG LAS NGES
PAR 'BYUNG BA, 'BYUNGS YANG LHAG MED MYANG 'DAS TZAM LA MA BZHAG
PAR MTHAR RIGS CAN GSUM GA YANG RDZOGS PA'I BYANG CHUB TU 'GRO
BAR BYED PA, 'PHAGS

PA'I GANG ZAG GCIG GI RGYUD KYI YE SHES THA DAD PA RNAMS PHAN
TSUN GEGS MI BYED CING GROGS BYED PAS MI MTHUN PA MED CING 'DUS
PA DANG LDAN PA, SEMS KYI CHOS NYID BDE GSHEGS SNYING PO LA
DMIGS PAS BRTEN PA

YOD PA, MNYAM GZHAG TU RNAM RTOG GI RGYU BA 'GAGS PA'AM, 'PHAGS
PA'I MNYAM GZHAG YE SHES LAS CHOS KYI NGO BO RTOGS TSUL MCHOG TU
'GROR MED PAS RGYU BA BCAD PA'O, , ` GSUM PA DGE 'DUN RJES SU
DRAN

TSUL NI, THEG PA CHEN PO'I DGE 'DUN NI, ZHES SOGS TE, KHYAD PAR
GYI GZHIS BCU LA GNAS PA'I THEG PA CHEN PO'I DGE 'DUN RNAMS NI,
TSUL KHRIMS KYI BSLAB PA LA GNAS PAS LEGS PAR ZHUGS PA, TING NGE
'DZIN

GYI BSLAB PA LA GNAS PAS RIG PA ZHUGS PA, SHES RAB KYI BSLAB PA
LA GNAS PAS DRANG POR ZHUGS PA, LONGS SPYOD DANG TSUL KHRIMS
DANG, LTA BA DANG, CHO GA MTHUN PAR ZHUGS PA, CHOS NYID ZAB MO
MNGON SUM

DU MTHONG BAS LUS KYIS THAL MO SBYAR BA'I 'OS SU GYUR PA, BDAG
PAS GZHAN GCES DANG LDAN PAS NGAG DANG YID KYIS PHYAG BYA BA'I
'OS SU GYUR PA, BSOD NAMS KYANG YIN LA DPAL YANG YIN PA'I TSOGS
CHEN

@008A *, ,PO GSOG PA'I ZHING DAM PAR GYUR BA, RANG NYID LA BU
LON DU MI 'GYUR ZHING DBUL BA PO LA BSOD NAMS CHEN PO 'THOB PAS
YON YONGS SU SBYONG BA CHEN PO, MTHONG SPANG SPANGS PAS SAM,
SPYIR BYANG

'PHAGS RNAMS SBYIN PA'I GNAS SU GYUR BA, SGOM SPANG SPANGS BAS
SAM, BYE BRAG TU BYANG 'PHAGS RAB BYUNG RNAMS GNAS SKABS KUN TU
YANG SBYIN PA'I GNAS SU GYUR PA CHEN PO'O, ,SMRAS PA, GANG GI
YID KYI ME LONG DU, ,SKYABS

GSUM YON TAN GZUGS SHAR BA'I, ,BSOD NAMS NAM MKHA'I PHA ROL
MTHA', ,RGYAL BA'I SNANG BYED YUL LAS BRGAL, ,GSUNGS PHYIR THOGS
MED SKU MCHED DANG, ,T'A RAN'A THA YONGS 'DZIN RJE, ,DKON MCHOG
'JIGS

MED DBANG PO YI, ,GZHUNG BZHIN DHARMA BHA DRAS SBYAR, ,DGE TSOGS
CHU 'DZIN DKAR PO'I BCUD, ,BLA MED RO LDAN AAKshA TA, ,RIS MED
SKYE 'GRO MTHA' DAG GI ,PHAN BDE'I GSOS SU SPYOD GYUR CIG
,MANGGA LAm BHA WANTU,, ,,