@238A
#, ,RGYA GAR SKAD DU, BO DHI P'A THA PRA D'I PAm, BOD SKAD DU, BYANG CHUB LAM GYI SGRON MA, BYANG CHUB SEMS DPA' 
'JAM DPAL GZHON NUR GYUR PA LA PHYAG 'TSAL LO, ,DUS GSUM RGYAL BA THAMS CAD DAG DANG DE'I CHOS DANG, ,DGE 'DUN RNAMS LA GUS PA CHEN POS PHYAG BYAS TE, ,SLOB MA BZANG PO BYANG CHUB 'OD KYIS BSKUL GYUR PAS, ,BYANG CHUB LAM GYI SGRON MA RAB TU GSAL BAR BYA, ,CHUNG NGU 

@238B
'BRING DANG MCHOG GYUR PAS, ,SKYES BU GSUM DU SHES PAR BYA, ,DE DAG MTSAN NYID RAB GSAL BA, ,SO SO'I DBYE BA BRI BAR BYA, ,GANG ZHIG THABS NI GANG DAG GIS, ,'KHOR BA'I BDE BA TZAM DAG LA, ,RANG NYID DON DU GNYER BYED PA, ,DE NI SKYES BU THA MAR SHES, ,SRID PA'I BDE 
LA RGYAB PHYOGS SHING, ,SDIG PA'I LAS LAS LDOG BDAG NYID, ,GANG ZHIG RANG ZHI TZAM DON GNYER, ,SKYES BU DE NI 'BRING ZHES BYA, ,RANG RGYUD GTOGS PA'I SDUG BSNGAL GYIS, ,GANG ZHIG GZHAN GYI SDUG BSNGAL KUN, ,YANG DAG ZAD PAR KUN NAS 'DOD, ,SKYES BU DE NI MCHOG YIN 
NO; ,SEMS CAN DAM BA BYANG CHUB MCHOG ,'DOD PAR GYUR BA DE DAG LA, ,BLA MA RNAMS KYIS BSTAN PA YI, ,YANG DAG THABS NI BSHAD PAR BYA, ,RDZOGS SANGS BRIS SKU LA SOGS DANG, ,MCHOD RTEN DAM PA MNGON PHYOGS NAS, ,ME TOG BDUG SPOS DNGOS PO DAG ,CI 'BYOR PA YI 
MCHOD PA BYA, ,KUN BZANG SPYOD LAS GSUNGS PA YI, ,MCHOD PA RNAM PA BDUN DAG KYANG, ,BYANG CHUB SNYING PO'I MTHAR THUG PAR, ,MI LDOG PA YI SEMS DAG GIS, ,DKON MCHOG GSUM LA RAB DAD CING, ,PUS MO LHA NGA SAR BTZUGS NAS, ,THAL MO SBYAR BA BYAS NAS NI, ,DANG POR 
SKYABS 'GRO LAN GSUM BYA, ,DE NAS SEMS CAN THAMS CAD LA, ,BYAMS PA'I SEMS NI SNGON 'GRO BAS, ,NGAN SONG GSUM DU SKYE SOGS DANG, ,'CHI 'PHO SOGS KYIS SDUG BSNGAL BA'I, ,'GRO BA SA LUS LA BLTAS TE, ,SDUG BSNGAL GYIS NI SDUG BSNGAL BA, ,SDUG BSNGAL 
SDUG BSNGAL RGYU MTSAN LAS, ,'GRO BA THAR PAR 'DOD PA YIS, ,LDOG PA MED PAR DAM 'CHA' BA'I, ,BYANG CHUB SEMS NI BSKYED PAR BYA, ,DE LTAR SMON PA'I SEMS DAG NI, ,BSKYED PA'I YON TAN GANG YIN PA, ,DE NI SDONG PO BKOD PA YI, ,MDO LAS BYAMS PAS RAB TU BSHAD,, 
DE YI MDO KLOG PA'AM BLA MA LA MNYAN TE, ,RDZOGS PA'I BYANG CHUB SEMS KYI YON TAN MTHA' MED PA, ,RNAM PAR SHES PAR BYAS LA DE NAS RGYU MTSAN DU, ,DE LTAR YANG DANG YANG DU SEMS NI BSKYED PAR BYA, ,DPA' SBYIN GYIS ZHUS MDO DAG LAS, ,'DI YI BSOD NAMS RAB BSTAN PA, , 

@239A
*, ,GANG DE TSIGS BCAD GSUM TZAM DU, ,MDOR BSDUS 'DIR NI BRI PAR BYA, ,BYANG CHUB SEMS KYI BSOD NAMS GANG, ,DE LA GAL TE GZUGS MCHIS NA, ,NAM MKHA'I KHAMS NI KUN GANG STE, ,DE NI DE BAS LTAG PAR 'GYUR, ,GANG G'A'I BYE BA GRANGS SNYED KYI, , 
SANGS RGYAS ZHING RNAMS MI GANG GIS, ,RIN CHEN DAG GIS KUN BKANG STE, ,'JIG RTEN MGON LA PHUL BA BAS, ,GANG GIS THAL MO SBYAR BGYIS TE, ,BYANG CHUB TU NI SEMS BTUD NA, ,MCHOD PA 'DI NI KHYAD PAR 'PHAGS, ,DE LA MTHA' NI MA MCHIS SO, ,BYANG CHUB SMON PA'I 
SEMS DAG BSKYED NAS NI, ,'BAD PA MANG POS KUN DU SPEL BYA ZHING, ,'DI NI SKYE BA GZHAN DU'ANG DRAN DON DU, ,JI SKAD BSHAD PA'I BSLANG BA'ANG YONGS SU BSRUNG, ,'JUG SEMS BDAG NYID SDOM PA MA GTOGS PAR, ,YANG DAG SMON PA 'PHEL BAR 'GYUR MA YIN, ,RDZOGS PA'I 
BYANG CHUB SMON PA 'PHEL 'DOD PAS, ,DE PHYIR 'BAD PAS 'DI NI NGES PAR BLANG, ,SO SOR THAR PA RIGS BDUN GYI, ,RTAG TU SDOM GZHAN LDAN PA DANG, ,BYANG CHUB SEMS DPA'I SDOM PA YI, ,SKAL PA YOD KYI GZHAN DU MIN, ,SO SOR THAR PA RIS BDUN DANG, ,DE BZHIN GSHEGS PAS 
BSHAD PA LA, ,TSANGS SPYOD DPAL NI MCHOG YIN TE, ,DGE SLONG SDOM PA DAG TU BZHED, ,BYANG CHUB SEMS DPA'I SA DAG GI ,TSUL KHRIMS LEGS GSUNGS CHO GA YIS, ,YANG DAG MTSAN NYID LDAN PA YI, ,BLA MA BZANG LAS SDOM PA BLANG, ,SDOM PA'I CHOG LA MA LAS DANG, ,BDAG 
NYID GANG ZHIG SDOM LA GNAS, ,SDOM PA 'BOGS BZOD SNYING RJER LDAN, ,BLA MA BZANG POR SHES PAR BYA, ,DE LA 'BAD PAS 'DI 'DRA BA'I, ,GAL TE BLA MA MA RNYED NA, ,DE LAS GZHAN SDOM NOD PA YI, ,CHO GA YANG DAG BSHAD PAR BYA, ,DE LA SNGON TSE 'JAM PA'I DPAL, ,AA BA R'A DZAR GYUR 
PA YIS; ,JI LTAR BYANG CHUB THUGS BSKYED PA, ,'JAM DPAL GYI NI SANGS RGYAS ZHING, ,RGYAN GYI MDO LAS BSHAD PA LTAR, ,DE BZHIN 'DIR NI RAB GSAL BRI, ,MGON PO RNAMS KYI SPYAN SNGA RU, ,RDZOGS PA'I BYANG CHUB SEMS BSKYED CING, ,'GRO BA THAMS CAD MGRON DU GNYER, ,DE 

@239B
DAG 'KHOR BA LAS BSGRAL LO, ,GNOD SEMS KHRO BA'I SEMS NYID DANG, ,SER SNA DANG NI PHRAG DOG NYID, ,DENG NAS BZUNG NAS BYANG CHUB MCHOG ,THOB KYI BAR DU MI BYA'O, ,TSANGS PAR SPYOD PA SPYAD BYA ZHING, ,SDIG DANG 'DOD PA SPANG BAR BYA, ,TSUL KHRIMS SDOM PA LA DGA' BAS, , 
SANGS RGYAS RJES SU BSLAB PAR BYA, ,BDAG NYID MYUR BA'I TSUL GYIS NI, ,BYANG CHUB THOB PAR MI SPRO ZHING, ,SEMS CAN GCIG GI RGYU YIS NI; ,PHYI MA'I MU MTHAR GNAS PAR BGYI, ,TSAD MED BSAM GYIS MI KHYAB PA'I, ,ZHING DAG RNAM PAR SBYANG BAR BYA, ,MING NAS GZUNG BA BYAS 
PA DANG; ,PHYOGS BCU DAG TU RNAM PAR GNAS, ,BDAG GI LUS DANG NGAG GI LAS, ,THAMS CAD DU NI DAG PAR BYAS, ,YID KYI LAS KYANG DAG BYA STE, ,MI DGE'I LAS RNAMS MI BYA'O, ,RANG GI LUS NGAG SEMS NI RNAM DAG RGYU, ,'JUG PA'I SEMS KYI BDAG NYID SDOM GNAS PA,, 
TSUL KHRIMS BSLAB PA GSUM LA LEGS BSLABS PAS, ,TSUL KHRIMS BSLAB PA GSUM LA GUS CHER 'GYUR, ,DE BAS RNAM DAG RDZOGS BYANG CHUB, ,SEMS DPA'I SDOM PA'I SDOM DAG NI, ,'BAD PAR BYAS PAS RDZOGS BYANG CHUB, ,TSOGS NI YONGS SU RDZOGS PAR 'GYUR, 
BSOD NAMS YE SHES RANG BZHIN GYI, ,TSOGS NI YONGS SU RDZOGS PA YI, ,RGYU NI SANGS RGYAS THAMS CAD DAG ,MNGON SHES SKYED PA NYID DU BZHED, ,JI LTAR 'DAB GSHOG MA SKYES PA'I, ,BYA NI MKHA' LA 'PHUR MI NUS, ,DE BZHIN MNGON SHES STOBS BRAL BAS, ,SEMS CAN 
DON BYED NUS PA MIN, ,MNGON SHES LDAN PA'I NYIN MTSAN GYI, ,BSOD NAMS DAG NI GANG YIN TE, ,MNGON SHES DAG DANG BRAL GYUR LA, ,SKYE BA BRGYAR YANG YOD MA YIN, ,MYUR DU RDZOGS PA'I BYANG CHUB TSOGS, ,YONGS SU RDZOGS PAR 'DOD GYUR PA, ,DES NI 'BAD BYAS MNGON SHES 
DAG ,'GRUB PAR 'GYUR GYI LE LOS MIN, ,ZHI GNAS GRUB PA MA YIN PAS, ,MNGON SHES 'BYUNG BAR MI 'GYUR BAS, ,DE PHYIR ZHI GNAS BSGRUB PA'I PHYIR, ,YANG DANG YANG DU 'BAD PAR BYA, ,ZHI GNAS YAN LAG RNAM NYAMS PAS, ,RAB TU 'BAD DE BSGOMS BYAS KYANG, ,LO NA 

@240A
*, ,STONG PHRAG DAG GIS KYANG, ,TING 'DZIN 'GRUB PAR MI 'GYUR RO, ,DE PHYIR TING 'DZIN TSOGS LE'U LAS, ,GSUNGS PA'I YAN LAG LA LEGS GNAS, ,DMIGS PA GANG RUNG GCIG LA YANG, ,YID NI DGE LA GZHAG PAR BYA, ,RNAL 'BYOR ZHI GNAS GRUB GYUR 
NA; ,MNGON SHES DAG KYANG 'GRUB PAR 'GYUR, ,SHES RAB PHA ROL PHYIN SBYOR DANG, ,BRAL BAS SGRIB PA ZAD MI 'GYUR, ,DE PHYIR NYON MONGS SHES BYA YI, ,SGRIB PA MA LUS SPANG BA'I PHYIR, ,SHES RAB PHA ROL PHYIN RNAL 'BYOR, ,RTAG TU THABS BCAS BSGOM PAR BYA, ,THABS DANG 
BRAL BA'I SHES RAB DANG, ,SHES RAB BRAL BA'I THABS DAG KYANG, ,GANG PHYIR 'CHING BA ZHES GSUNGS PA, ,DE PHYIR GNYIS KA SPANG MI BYA, ,SHES RAB GANG DANG THABS GANG ZHES, ,THE TSOM DAG NI SPANG BYA'I PHYIR, ,THABS RNAMS DANG NI SHES RAB KYI, ,YANG DAG DBYE BA GSAL BAR BYA, , 
SHES RAB PHA ROL PHYIN SPANGS PA'I, ,SBYIN PA'I PHA ROL PHYIN LA SOGS, ,DGE BA'I TSOGS RNAMS THAMS CAD DAG ,RGYAL BA RNAMS KYI THABS SU BSHAD, ,THABS BSGOMS DBANG GIS BDAG NYID KYIS, ,GANG ZHIG SHES RAB RNAM BSGOM PA, ,DE NI BYANG CHUB MYUR DU THOB, ,BDAG 
MED GCIG PU BSGOMS PAS MIN, ,PHUNG PO KHAMS DANG SKYE MCHED RNAMS, ,SKYE BA MED PAR RTOGS GYUR PA'I, ,RANG BZHIN STONG NYID SHES PA NI, ,SHES RAB CES NI YONGS SU BSHAD, ,YOD PA SKYE BA RIGS MIN TE, ,MED PA'ANG NAM MKHA'I ME TOG BZHIN, ,NYES PA GNYIS KAR 
THAL 'GYUR PHYIR, ,GNYIS KA DAG KYANG 'BYUNG BA MIN, ,DNGOS PO RANG LAS MI SKYE ZHING, ,GZHAN DANG GNYIS KA LAS KYANG MIN, ,RGYU MED LAS MIN DE YI PHYIR, ,NGO BO NYID KYIS RANG BZHIN MED, ,YANG NA CHOS RNAMS THAMS CAD DAG ,GCIG DANG DU MAS RNAM DPYAD NA, ,NGO BO NYID NI MI 
DMIGS PAS, ,RANG BZHIN MED PA NYID DU NGES, ,STONG NYID BDUN CU'I RIGS PA DANG, ,DBU MA RTZA BA SOGS LAS KYANG, ,DNGOS PO RNAMS KYI RANG BZHIN GYI, ,STONG PA NYID NI GRUB BSHAD PA, ,GANG PHYIR GZHUNG NI MNGAS 'GYUR BAS, ,DE PHYIR 'DIR NI MA SPROS LA, ,GRUB PA'I GRUB MTHA' 

@240B
TZAM ZHIG TU, ,BSGOM PA'I PHYIR NI RAB TU BSHAD, ,DE BAS CHOS RNAMS MA LUS PA'I, ,RANG BZHIN DAG NI MI DMIGS PAS, ,BDAG MED PAR NI BSGOM GANG YIN, ,DE NYID SHES RAB BSGOM PA YIN, ,SHES RAB KYIS NI CHOS RNAMS KUN, ,GANG GI RANG BZHIN MA MTHONG ZHING, ,SHES 
RAB DE NYID RIG BSHAD PA, ,RNAM RTOG MED PAR DE BSGOM BYA, ,RNAM RTOG LAS BYUNG SRID PA 'DI, ,RNAM PAR RTOG PA'I BDAG NYID DE, ,DE PHYIR MA LUS RTOGS SPANGS PA, ,MYA NGAN 'DAS PA MCHOG YIN NO, ,DE LTAR YANG BCOM LDAN 'DAS KYIS, RNAM RTOG MA RIG CHEN PO STE, ,'KHOR 
BA'I RGYA MTSOR LTUNG BAR BYED, ,RTOG MED TING 'DZIN LA GNAS PA, ,NAM MKHA' BZHIN DU RTOG MED GSAL, ,ZHES GSUNGS SO, ,RNAM PAR MI RTOG PA LA 'JUG PA'I GZUNGS LAS KYANG, DAM CHOS 'DI LA RGYAL BA'I SRAS, ,RNAM PAR MI RTOG BSAMS GYUR NA, ,RNAM RTOG 
BGROD DKA' RNAMS 'DAS TE, ,RIM GYIS MI RTOG THOB PAR 'GYUR, ,ZHES GSUNGS SO, ,LUNG DANG RIGS PA DAG GIS NI, ,CHOS RNAMS THAMS CAD SKYE MED PA'I, ,RANG BZHIN MED PA NGES BYAS NAS, ,RNAM PAR RTOG MED BSGOM PAR BYA, ,DE LTAR DE NYID BSGOM BYAS NAS, ,RIM 
GYIS DROD SOGS THOB BYAS NAS, ,RAB DGA' LA SOGS THOB 'GYUR TE, ,SANGS RGYAS BYANG CHUB YUN MI RING, ,SNGAGS MTHU NYID LAS GRUB PA YI, ,ZHI DANG RGYAS SOGS LAS RNAMS KYIS, ,BUM PA BZANG GRUB LA SOGS PA, ,GRUB CHEN BRGYAD SOGS STOBS KYIS KYANG, ,BDE 
BA YIS NI BYANG CHUB TSOGS, ,YONGS SU RDZOGS PAR 'DOD PA DANG, ,BYA BA SPYOD SOGS RGYUD GSUNGS PA'I, ,GAL TE GSANG SNGAGS SPYOD 'DOD NA, ,DE TSE SLOB DPON DBANG BSKUR PHYIR, ,BSNYEN BKUR RIN CHEN SOGS SBYIN DANG, ,DKA' SGRUB LA SOGS THAMS CAD KYIS, ,BLA 
MA DAM PA MNYES PAR BYA, ,BLA MA MNYES PAR GYUR PA YIS, ,YONGS RDZOGS SLOB DPON DBANG BSKUR BAS, ,SDIG KUN RNAM DAG BDAG NYID NI, ,DNGOS GRUB SGRUB PA'I SKAL LDAN 'GYUR, ,DANG PO SANGS RGYAS RGYUD CHEN LAS, ,RAB TU 'BAD PAS BKAG PA'I PHYIR, ,GSANG BA 

@241A
*, ,SHES RAB DBANG BSKUR NI, ,TSANGS PAR SPYOD PAS BLANG MI BYA, ,GAL TE DBANG BSKUR DE 'DZIN NA, ,TSANGS SPYOD DKA' THUB LA GNAS PAS, ,BKAG PA SPYAD PAR 'GYUR BA'I PHYIR, ,DKA' THUB SDOM PA DE NYAMS TE, ,BRTUL ZHUGS CAN DE PHAM PA YI, , 
LTUNG BA DAG NI 'BYUNG 'GYUR ZHING, ,DE NI NGAN SONG NGES LHUNG BAS, ,GRUB PA YANG NI YOD MA YIN, ,RGYUD KUN NYAN DANG 'CHAD PA DANG, ,SBYIN SREG MCHOD SBYIN SOGS BYED PA, ,SLOB DPON DBANG BSKUR RNYED 'GYUR ZHING, ,DE NYID RIG LA NYES PA MED, ,GNAS BRTAN MAR ME MDZAD DPAL 
GYIS; ,MDO SOGS CHOS LAS BSHAD MTHONG BA, ,BYANG CHUB 'OD KYIS GSOL BTAB NAS, ,BYANG CHUB LAM BSHAD MDOR BSDUS BYAS, ,BYANG CHUB LAM GYI SGRON MA SLOB DPON CHEN PO DPAL MAR ME MDZAD YE SHES KYIS MDZAD PA RDZOGS SO,, ,,RGYA GAR GYI MKHAN PO CHEN PO 
DE NYID DANG, ZHU CHEN GYI LO TZ'A BA DGE BA'I BLO GROS KYIS BSGYUR ZHING GTAN LA PHAB PA, CHOS 'DI NI ZHANG ZHUNG GI THO LING GTZUG LAG KHANG DU MDZAD PA'O,, 